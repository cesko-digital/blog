---
title: Už více než 2000 míst. Unikátní komunitní Umapa z dílny Česko.Digital a
  Mapotic pomáhá příchozím z Ukrajiny zorientovat se v nové zemi a potkávat se
author: tereza.vaisova
cover: https://data.cesko.digital/img/Umapa_ilustr_mood.jpg
date: 2022-03-17-05-26
slug: vice-nez-2000-mist-unikatni-komunitni-umapa-z-dilny-cesko-digital-a-mapotic-pomaha-prichozim-z-ukrajiny
description: 17. března, Praha – Za necelý týden vznikl pod rukama komunity
  Česko.Digital a startupu Mapotic projekt ve webové i mobilní verzi s názvem
  Umapa. Díky této neustále se rozvíjející komunitní mapě lidé přijíždějící z
  Ukrajiny najdou všechna důležitá místa, která dlouhodobě pomáhají, a
  informace, které budou v novém domově potřebovat. První verze funguje pro
  území Česka a neustále se doplňuje o nová místa. Pracuje se i na rozšíření o
  další země. Pomáhat chce ale také dlouhodobě Ukrajincům po celé Evropě.
lang: cs
---
Kde hledat úřady a lékaře, právní a psychologickou pomoc nebo školky přijímající ukrajinsky mluvící děti? Komunitní mapa chce pomoci poznat příchozím z Ukrajiny nový (dočasný) domov v cizí zemi a ulehčit jim integraci. První verze funguje pro území Česka a ve třech jazycích – češtině, angličtině a ukrajinštině. Každý den se počet míst a služeb, které lze na mapě nalézt, zvyšuje. Dobrovolníci také postupně začínají přidávat i místa v okolních zemích, kam Ukrajinci před válkou prchají nejvíce. \
\
Na utváření a rozšiřování komunitní mapy se ale může podílet kdokoliv. Pomocí webové verze jsou to instituce, organizace, služby a další místa, která zde sdílí svoje otevírací doby, užitečné informace nebo odkazy. A pomocí mobilní aplikace i její uživatelé*.* Ti sami navrhují další lokace, komentují jejich stav a přidávají popisky, ve kterých mohou sdílet svoje zkušenosti s dalšími lidmi, kteří potřebují pomoc. Mapa je tak unikátní tím, že se na Česko dívá očima příchozích z jiné krajiny.  *„Máme velkou radost se solidarity ve společnosti a s humanitární pomoci, která už běží na mnoha místech. Zároveň vnímáme, že je už nejvyšší čas také přispět k řešení situace systematicky, proto je vznik takové mapy zásadní na dlouhodobou pomoc uprchlíkům a jejich začleňování do české společnosti,“* uvádí Eva Pavlíková z Česko.Digital. 

 

Každá lokace je opatřena srozumitelnou ikonkou služby. Informace se dají snadno filtrovat, takže uživatel naleznete to, co skutečně hledá. Včetně míst, kde se domluví rodným jazykem. Mapa zároveň lidem ukáže, že na situaci nemusí být sami. Brzy na ní přibudou i místa, kde se ostatní lidé utíkající před válkou scházejí. Nebo pomocí aplikace mohou taková setkání snadno zorganizovat a být tak spolutvůrci nové etapy ukrajinské komunity.\
\
Protože je mapa snadno klonovatelná a rozšiřitelná, projekt má kromě aktuální pomoci přicházejícím Ukrajincům ještě dlouhodobý cíl – fungovat jako komunitní mapa pro pomoc všem příchozím z ciziny a jejich začleňování v evropském měřítku. *„Na komunitních mapách pro web i mobilní aplikace pracujeme několik let a jsme rádi, že naše technologie může pomoci spoustě lidí, kteří se ocitnou v nové zemi. Projekt jsme připraveni dále rozvíjet v koordinaci s partnerskými organizacemi a podle potřeb ukrajinské komunity,”* dodává Ivoš Gajdorus z Mapotic.  \
\
Ze spolupráce Česko.Digital a Mapotic vzešla po konzultacích s experty a neziskovými organizacemi v posledních dnech ještě jedna mapa - [Mapa ukrajinských hraničních přechodů](https://www.mapotic.com/ukraine-border-crossings), která přehledně zobrazuje, jak dlouho budou lidé na hraničním přechodu čekat, kolik aut se tam momentálně nachází nebo jak dlouhá je kolona. Čísla a data poskytuje ochotný IT tým z ukrajinské strany, je ale možné, že se budou napojovat další datové zdroje.

<br>

### **O Česko.Digital**

Česko.Digital je komunita expertních dobrovolníků, kteří rozumí technologiím, pro bono pomáhají neziskovým organizacím i státu a mění tak Česko k lepšímu. Od svého založení v květnu 2019 propojila přes 5000 vývojářů, designérů, projektových a produktových manažerů a marketérů. Více o komunitě najdete na [www.cesko.digital](http://www.cesko.digital/).\
\
**O Mapotic**

Mapotic byl spuštěn v roce 2018 jako cloudová služba pro tvorbu komunitních map a pohání projekty ve více než 40 zemích. Startup rozvíjí portfolio svých produktů do komplexnějších řešení, a to především v oblastech zpracování a vizualizace geolokačních dat pro soukromý i veřejný sektor.

 

Kontakt pro média:\
Česko.Digital: Martina Habová, <martina@cesko.digital>, 720 363 481