---
title: 'Spouštíme největší online databázi o českých politicích'
cover: https://data.cesko.digital/img/83e82798.jpg
author: zoul
date: 2020-06-3-13-00
slug: tz-nasi-politici
lang: cs
description: 'Protikorupční organizace Transparency International (TI) ve spolupráci s komunitou expertních dobrovolníků Česko.Digital a organizací  Hlídač státu spouští webový portál nasipolitici.cz. Hlavním cílem projektu je přinést široké veřejnosti unikátní a faktický přehled informací o českých politicích.'
---

Cílem je obsáhnout všechny politiky, od těch celostátních až po ty komunální, a to jak bývalé, tak současné. S ohledem na obsáhlost projektu ho zveřejňujeme ve fázi, kdy byly ručně zkontrolovány profily aktuálního složení Poslanecké sněmovny a Senátu Parlamentu ČR a jednotlivých členů vlády.

V současné době tedy [databáze nasipolitici.cz](https://nasipolitici.cz/) obsahuje téměř 300 verifikovaných profilů, které prošly ruční kontrolou a další tři tisíce, které společně s Hlídačem státu postupně ověřujeme. S ohledem na blížící se podzimní krajské a senátní volby bude v průběhu léta databáze rozšířena o další stovky zkontrolovaných profilů krajských politiků.

Pro celý projekt je zásadním parametrem otevřenost dat a jejich ověřitelnost, proto je možné u jakékoliv informace dohledat její zdroj. Otevřenost celé databáze není zajištěna pouze z pohledu dostupnosti dat, ale v otevřenosti celého zdrojového kódu, tedy v open-source.

„Chtěli jsme vytvořit místo, kde se budou moci občané, novináři i sami politici dozvědět fakta o našich volených zástupcích, o jejich politických rolích, majetkových vazbách, rizicích a výhodách, nebo mediálním pokrytí,” vysvětluje [Milan Eibl](https://www.transparency.cz/lide-v-transparency/milan-eibl/), vedoucí analytik TI, co vše najdete v profilu politika.

Nástroj chceme dále rozšiřovat a zpřesňovat, a to jak o nové datové zdroje a údaje ze státních databází, tak o hlášení veřejnosti, pokud narazí na chybějící nebo nepřesnou informaci. Tato oznámení pak budou ověřovat naši administrátoři.
„Internet a sociální sítě jsou plné dezinformací a navoněných PR textů o politicích. Nic takového na nasipolitici.cz nenajdete. Vše stavíme na faktech a dohledatelných, ověřených informacích. Budeme rádi, pokud se z projektu stane zdroj, ze kterého budou moci čerpat nejen občané, ale i média,” dodává [David Kotora](https://www.transparency.cz/lide-v-transparency/david-kotora/), manažer komunikace TI.

## Jedničky a nuly v hlavní roli

Svět digitalizace se bezprostředně dotýká také neziskové sféry, a té protikorupční obzvlášť. Primárním úkolem projektu Naši politici bylo limitovat ruční dohledávání informací, a co nejvíce dat sbírat strojově prostřednictvím jedniček a nul, tak aby databáze neztrácela na aktuálnosti. To je možné pouze u některých zdrojů jako jsou majetková přiznání či mediální zmínky, ale např. u rolí politiků je ruční kontrola stále nezbytná.

Proto TI s vizí vytvoření funkční a aktualizované databáze spojila síly s komunitou špičkových vývojářů, designérů a projektových manažerů z [Česko.Digital](https://cesko.digital/) a IT profesionály na otevřené zdroje z [Hlídače státu](https://www.hlidacstatu.cz/). Své datové sady poskytli také factcheckeři z projektu [Demagog](https://demagog.cz/). Díky této jedinečné spolupráci jsme vybudovali projekt, který by měl být místem pro ověřené informace o politicích v přehledné formě.

„Je důležité, abychom volili na základě předchozích zkušeností, ne budoucích slibů. Shrnout ale pro sebe informace o politikovi z předchozích volebních období je těžké. Mám proto radost z toho, že se nám podařilo pomoci Transparency International vzít velký a ambiciózní projekt databáze českých politiků a jejich aktivity a najít pro něj řešení, na kterém se podílel tým expertních dobrovolníků i tým z Hlídače státu. Projekt, který trval bezmála rok, jsme za podpory koordinátora Tomáše Bajera úspěšně odřídili a dodali, a přejeme Transparency International mnoho úspěchů s jeho provozováním i rozvojem, který se budeme snažit nadále podporovat,” říká Jakub Nešetřil, zakladatel Česko.Digital.

Skrze platformu se do projektu zapojily desítky nadšenců, kteří měsíce pracovali ve svém volném čase na vybudování funkční databáze politiků.

Nedílnou součástí je také spolupráce s týmem Hlídače státu a zároveň datové propojení s jejich webem. Prvořadým záměrem Hlídače státu je zpřístupnit přehledně a srozumitelně informace o hospodaření státu a samosprávy.

„Naši politici je projekt, který je naším velmi přirozeným partnerem ve zvyšování transparentnosti českého státu a politiky. Jsme velmi rádi, že jsme pomohli s jeho zrodem jak technologicky, tak sdílením a ověřováním dat. Dnešní start je jen začátkem naší dlouhodobé spolupráce s TI na tomto projektu,” popisuje Michal Bláha, zakladatel Hlídače státu.

TI všem zúčastněným partnerům a dobrovolníkům moc děkuje za jejich čas, energii a podporu našeho společného online projektu a doufáme, že bude dlouhé roky sloužit ke zlepšování situace v naší zemi.

## Kořeny Našich politiků

Web Naši politici vznikl v roce 2008 jako projekt stejnojmenného sdružení Naši politici, o.s, které po deset let ručně vytvářelo unikátní databázi s využitím otevřených zdrojů. Občanské sdružení Naši politici ukončilo v roce 2018 svou činnost a předalo všechna data do rukou TI, která se rozhodla projekt adoptovat a spolu s partnery z Hlídače státu a Česko.Digital databázi rozšířít a vybrousit. Fakticky tak do roka a do dne od zahájení spolupráce byla mise splněna.

---

### Kontakt pro média

- David Kotora
- manažer fundraisingu a komunikace
- M: +420 605 785 622
- E: <kotora@transparency.cz>
- W: [www.transparency.cz](https://www.transparency.cz)

### O TI

Jsme protikorupční tým, který řeší velké mezinárodní i malé regionální kauzy. Prosazujeme efektivní systémová řešení. Chráníme veřejné rozpočty. Šetříme miliardy korun našim spoluobčanům. Prostřednictvím projektů vzděláváme o korupci občanskou společnost, státní a soukromou sféru. Poskytujeme zdarma právní poradenství široké veřejnosti. Díky naší globální síti poboček Transparency International sdílíme mezinárodní zkušenosti všude tam, kde je třeba.

[www.transparency.cz](https://www.transparency.cz)

### O Česko.Digital

Česko.Digital je komunita expertních dobrovolníků, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila přes 2500 vývojářů, designérů, projektových a produktových manažerů a marketérů.

[www.cesko.digital](https://cesko.digital)

### O Hlídači státu

Jsme respektovanou nezávislou autoritou v oblastech transparentnosti státu, využívání otevřených dat a elektronizace státu. Současně si klademe za cíl být jedním z aktivních subjektů v ČR podporující skutečné protikorupční aktivity v maximálně konkrétní a důsledné formě.
Fungujeme jako jeden z nejdůležitějších informačních zdrojů o hospodaření a fungování státu pro širokou veřejnost, média i samotnou státní správu.

Nechceme pouze kritizovat, aktivně pomáháme státní správě a úředníkům s elektronizací státu, zprostředkováváme zahraniční zkušenosti a trendy, pomáháme nastavit základní principy digitalizace služeb a procesů státu.

[www.hlidacstatu.cz](https://www.hlidacstatu.cz)
