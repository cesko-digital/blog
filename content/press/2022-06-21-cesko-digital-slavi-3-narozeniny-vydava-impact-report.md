---
title: Česko.Digital slaví 3. narozeniny, vydává Impact Report. Svými projekty
  se dotklo již 4 000 000 lidí
author: jindrich.oukropec
cover: aaa
date: 2022-06-20-11-49
slug: cesko-digital-slavi-3-narozeniny-vydava-impact-report
description: Během tří let zasáhly projekty Česko.Digital přes 4 000 000 lidí,
  píše se v novém Impact Reportu. Třináctistránková publikace ukazuje dopad a
  přínos některých projektů z komunity profesionálů, která ve volném čase
  využívá digitálních technologií k řešení společenských problémů. Včera
  pokřtilo report zhruba 100 dobrovolníků Česko.Digital v pražských Kasárnách
  Karlín. Komunita se s více jak  5 000 členy stala také největší organizaci v
  mezinárodní síti Code for All.
lang: cs
---
Ředitelka Česko.Digital Eva Pavlíková pokřtila Impact Report na třetích narozeninách komunity. [Třináctistránková digitální publikace](https://drive.google.com/file/d/11aJZX2lKEpvOUlBu84OjQylIxluWbxb_/view?usp=sharing) (<http://cesko.digital/impact22>) shrnuje dopad komunity na českou společnost za období 2019-2021. S celkem 18 projekty mělo Česko.Digital dopad na více jak 4 miliony lidí, píše se v novém reportu. “Aktuálně je v komunitě rozpracovaných 13 projektů a aktivně zapojených dobrovolníků do alespoň jednoho projektu je zhruba 500,“ říká Gabriela Chladilová, která se v komunitě stará o týmy a projekty. 



Česko.Digital má dnes přes 5 200 členů a stalo se tak největší technologickou komunitou v [Code for All](https://codeforall.org/), které podobné organizace sdružuje na mezinárodní úrovni. Počtem dobrovolníků přeskočilo například Nizozemsko i Rumunsko a největší nárůst zaznamenalo Česko.Digital po vypuknutí války na Ukrajině. Do komunity se tak letos na jaře připojilo zhruba 700 nových dobrovolníků a vzniklo [5 projektů na pomoc Ukrajině](https://blog.cesko.digital/2022/03/jake-projekty-pro-pomoc-ukrajine-vznikaji-v-cesko-digital).



Jak funguje Česko.Digital?

Pod hlavičkou Česko.Digital se dobrovolně sdružují tisíce pracujících profesionálů z nejrůznějších oborů. Jedná se především o vývojáře, marketéry, výzkumníky, manažery, konzultanty, nebo například novináře, designéry a další. Ti ve volném času pomáhají veřejné sféře, která do komunity chodí s poptávkou nebo nápady, jak využít digitální technologie v dobročinných projektech. 



Česko.Digital nabízí veřejné sféře [4 bezplatné služby](https://blog.cesko.digital/2022/05/jak-spolupracovat-s-cesko-digital): Inkubace, Akcelerace, Ideace a Market-place. “V rámci spolupráce si týmy předávají a osvojují digitální i agilní kompetence, díky kterým flexibilně reagují na překážky v projektech a dostupnost expertních dobrovolníků. Společně navrhují nové nebo posouvají stávající dobročinné projekty. Zatímco se do komunity může kdykoliv připojit jako dobrovolník, podporu a rozvoj komunity zabezpečuje 11 členný kmenový tým. Ten existuje díky podpoře hlavních partnerů: Nadace Avast, Nadace PPF a společnosti Livesport,” vysvětluje ředitelka Eva Pavlíková, která projekt před třemi lety zakládala společně s Jakubem Nešetřilem a Radkou Horákovou.



Česko.Digital má 3 základní typy projektů. Nejkratší projekty vznikají do pár hodin jako reakce na aktuální společenské krize (pandemie, válka). Komunita se umí semknout, převzít na sebe roli nezávislého propojovatele a mít okamžitý dopad. To se povedlo s projekty [Dáme roušky](https://cesko.digital/projects/dame-rousky), [Učíme online](https://cesko.digital/projects/ucime-online), [Stojíme za Ukrajinou](https://cesko.digital/projects/stojime-za-ukrajinou) nebo [Covid portál](https://cesko.digital/projects/covid-portal). Několikaměsíční projekty vznikají ve spolupráci s veřejnou sférou, která přichází do komunity s nápady, jak řešit společenské problémy pomocí digitálních technologií. Takovými projekty byly [Nedlužím státu](https://cesko.digital/projects/nedluzim-statu), [Preventivka](https://cesko.digital/projects/preventivka) nebo [Začni učit!](https://cesko.digital/projects/zacni-ucit). Nově plánuje organizace dát ještě větší důraz na několikaleté projekty, které se týkají celé společnosti. Prvními vlaštovkami tohoto typu projektů jsou [Společně a digitálně](https://cesko.digital/projects/spolecne-a-digitalne) nebo [Open data ve firmách](https://cesko.digital/projects/open-data-ve-firmach).



Kontakt pro média:

Martina Habová, martina@cesko.digital, 720 363 481



Česko.Digital

Česko.Digital je komunita expertních dobrovolníků, kteří rozumí technologiím, pro bono pomáhají neziskovým organizacím i státu, a mění tak Česko k lepšímu. Od svého založení v květnu 2019 propojila přes 5200 vývojářů, designérů, projektových a produktových manažerů a marketérů. Stojí za projekty [www.ucimeonline.cz](http://www.ucimeonline.cz/), [www.damerousky.cz](http://www.damerousky.cz/) nebo [www.safezona.cz](http://www.safezona.cz/). 

Více o komunitě najdete na [www.cesko.digital](https://cesko.digital/).