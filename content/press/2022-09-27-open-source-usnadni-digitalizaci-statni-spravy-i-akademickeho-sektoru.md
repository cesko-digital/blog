---
title: Open source usnadní digitalizaci státní správy i akademického sektoru -
  nové národní centrum má vzniknout v Brně
author: anezka.muller
cover: https://data.cesko.digital/img/tz_ospo_title.jpg
date: 2022-09-27-09-11
slug: open-source-usnadni-digitalizaci-statni-spravy-i-akademickeho-sektoru
description: "Brno, 21. září 2022: Česko má našlápnuto ke vzniku národního
  centra na podporu open source, takzvaného Open Source Program Office. Centrum,
  které má sídlit v Brně, pomůže rozvíjet potenciál využití open source ve
  veřejné sféře a v akademickém sektoru v České republice. "
lang: cs
---
Deklaraci, která bude sloužit jako základ vzniku budoucího centra, společně zformulovali účastníci konference “[Open Source Driving the European Digital Decade](https://openforumeurope.org/event/open-source-driving-the-european-digital-decade/)” 16. září v Brně. Konferenci pod záštitou českého předsednictví v Radě EU pořádala bruselská nezisková organizace OpenForum Europe ve spolupráci s lokálními partnery Česko.Digital, Otevřená města, Open Content a Masarykovou univerzitou. Z komerčního sektoru se na organizaci akce významně podílela společnost Red Hat.

*„Open source je jedním z pilířů inovace dnešního digitálního světa. A pokud se nám podaří jej plošně prosadit, je cenným přínosem pro digitální transformaci veřejné správy a digitální rozvoj Česka. Deklarací vnímám jako logické vyústění zájmu v další konkrétní kroky a společný hlas. Těší mě, že jsme za Česko.Digital u toho a budeme veřejnému sektoru partnery ve snahách, aby idea národního centra nezůstala jen na papíře,“* uvedla Eva Pavlíková, ředitelka komunity expertního dobrovolníků Česko.Digital.

[Většina aplikací](https://blog.tidelift.com/open-source-is-everywhere-survey-results-part-1) dnes obsahuje komponenty open source. Podle organizátorů konference představuje podpora otevřenosti vhodné využití veřejných prostředků, jelikož open source umožňuje svobodu volby a vývoj přeshraničních digitálních služeb, které jsou interoperabilní. Z otevřeného přístupu navíc může těžit každý. I podle [nedávné studie Evropské komise](https://digital-strategy.ec.europa.eu/en/library/study-about-impact-open-source-software-and-hardware-technological-independence-competitiveness-and) by zvýšení podpory open source o 10 % mohlo zvýšit HDP evropského regionu až o 100 miliard eur.

*„Mezi hlavní výhody nově vznikajícího národního centra pro Open Source, tzv. OSPO, patří díky spolupráci více partnerů větší viditelnost tématu a propojení kapacit obdobných iniciativ, jak se tomu již děje nyní např. na platformě Společně a digitálně. Přesně to stálo i za myšlenkou uspořádat mezinárodní konferenci. Za Otevřená města vnímáme důležitost propojení aktivních osob z veřejné a akademické sféry v oblasti Open Source jako klíčové pro další rozvoj tématu v České republice a právě na to má „OSPO“ sloužit“*, říká člen výboru Otevřených měst, Jiří Marek.

Jako zástupce Evropského parlamentu se konference účastnil Marcel Kolaja, který výstup akce zhodnotil takto: *„Jsem velice rád, že Evropa začíná aktivně podporovat technologie Open Source napříč institucemi. Vytvoření české odnože Open Source Program Office (OSPO) pod patronátem Evropské komise zde v Brně zcela určitě pomůže. OSPO pomůže veřejné správě a také akademické obci zvýšit využívání Open Source Software a přispěje k větší udržitelnosti ekosystému Open Source.“*

Myšlenku vzniku národní Open Source Program Office podporuje i Ondřej Profant, hlavní poradce vicepremiéra ČR pro digitalizaci: „*OSPO vnímáme jako přirozeného partnera pro DIA v oblasti otevřeného software. Díky této spolupráci máme šanci dosáhnout úspor a efektivnějších řešení.“*

*\---*

Další podrobnější informace o výstupech konference Vám sdělí Anežka Müller, e-mail: anežka@cesko.digital, tel.č.: 773 633 753.



—

*Česko.Digital je komunita expertních dobrovolníků, kteří rozumí technologiím, pro bono pomáhají neziskovým organizacím i státu, a mění tak Česko k lepšímu. Od svého založení v květnu 2019 propojila přes 5 400 vývojářů, designérů, projektových a produktových manažerů a marketérů. Stojí za projekty [www.ucimeonline.cz](http://www.ucimeonline.cz/), [www.damerousky.cz](http://www.damerousky.cz/), [](http://www.safezona.cz/) [www.safezona.cz](http://www.safezona.cz) a  [www.stojimezaukrajinou.cz](http://www.stojimezaukrajinou.cz).*

*Více o komunitě najdete na [www.cesko.digital](https://cesko.digital/).*