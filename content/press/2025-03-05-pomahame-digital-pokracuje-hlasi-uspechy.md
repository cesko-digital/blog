---
title: Stát digitalizuje, ale až třetina lidí v Česku mu nerozumí. Projekt
  Pomáháme.Digital to mění a hlásí další úspěchy
author: jindrich.oukropec
cover: https://photos.smugmug.com/Meetup-5-digit%C3%A1ln%C3%AD-inkluze/i-JWQh6Wq/0/LsLSXCjrsgKVSZj5p5gbBsqLLwQ4Gv9VnqRMfQRRL/X3/pomahej-digital-074-X3.jpg
date: 2025-03-05-09-06
slug: tz-pomahame-digital-pokracuje-hlasi-uspechy
description: Stát postupně digitalizuje své služby, až třetina dospělých ale
  není na jejich využívání připravena. Projekt Pomáháme.Digital tuto nerovnost
  řeší skrze digitální vzdělávání v sociálních službách. Školí sociální
  pracovníky a pracovnice a s jejich pomocí už zvýšil digitální gramotnost
  bezmála 10 000 lidí. Projekt nyní pod vedením Jindřicha Oukropce a Petry
  Krištof hledá partnery, kteří pomohou zajistit jeho dlouhodobou udržitelnost.
lang: cs
---
**Nový způsob, jak pomoci milionům digitálně ohrožených Čechů**
Podle [výzkumu Česko.Digital](https://www.cesko.digital/projekty/digitalni-inkluze/home) čelí 3 miliony lidí v Česku vážným bariérám v přístupu k digitálním službám. Právě oni často patří mezi klienty sociálních služeb, kterým se Pomáháme.Digital věnuje. Mezi největší výzvy patří například práce s datovými schránkami, digitální bezpečnost nebo online komunikace s úřady. Přestože stát stále více spoléhá na digitální služby, třetina společnosti není na tuto změnu připravena. Projekt Pomáháme.Digital tak hraje zásadní roli v odstraňování nerovností, pokud jde o připravenost základní služby státu v digitalizované podobě používat.

**Inovativní přístup: učení praxí a peer-to-peer podpora**
Projekt Pomáháme.Digital není jen o rozvoji digitálních kompetencí. Skutečný přínos spočívá v tom, že materiály a postupy vznikají přímo se sociálními pracovníky\*pracovnicemi a jsou navržený pro praxi v terénu. Klíčem je peer-to-peer učení, kdy sociální pracovníci\*pracovnice nejen školí své klienty, ale zároveň se učí i mezi sebou. To umožňuje, aby se digitální dovednosti šířily efektivně, přirozeně a srozumitelně.

„*Vytváříme praktické nástroje, které skutečně odpovídají na potřeby sociálních služeb. Naše vzdělávací materiály nejsou akademické příručky, ale srozumitelné a stručné návody rovnou do praxe*,“ vysvětluje Jindřich Oukropec z realizačního týmu Pomáháme.Digital. 

Za pouhých sedm měsíců:

* 60 organizací se zapojilo do spolupráce,
* 80+ expertních dobrovolníků přispělo k obsahu,
* 800 sociálních pracovníků*pracovnic aktivně využívá metodické materiály,
* 1 000 lidí prošlo školením,
* 9 751 lidem již projekt pomohl

*„Digitální podoba služeb státu přináší pohodlnější uživatelský zážitek a současně nám všem šetří spoustu peněz. Je skvělé, že se projektu daří otevírat tuto možnost dalším lidem. Současně je třeba zachovat tu „papírovou” cestu pro ty, kteří to jinak skutečně nezvládnou nebo jednoduše nechtějí,”* říká Jan Kotara, ředitel Česko.Digital. 

**Pomáháme.Digital hledá partnery pro další rozvoj**
Projekt nyní přechází pod vedení Jindřicha Oukropce a Petry Krištof, kteří se podíleli na jeho rozvoji v rámci Česko.Digital. Společně s nimi budou na projektu nadále spolupracovat experti a expertky jak z řad dobrovolníků, tak ze sociálních služeb z různých koutů ČR. Aby mohl projekt dlouhodobě fungovat a růst, hledají finanční partnery. *„Zaměřujeme se na spolupráci s firmami a institucemi, které chtějí pomoci dětem, seniorům a socioekonomicky znevýhodněným lépe rozumět digitálním technologiím a bezpečně je používat. Společně zajistíme, aby digitální transformace nikoho nevynechala,”* doplňuje Petra Krištof. 

**Jak projekt vznikl?**
Pomáháme.Digital vychází z výzkumu, který realizovalo Česko.Digital s podporou filantropické organizace Google.org. Popsalo problémy a potřeby digitálně vyloučených nebo ohrožených, kterých je v ČR 3 miliony. Na základě těchto zjištění vznikla online praktická příručka, která cílí nejen na sociální pracovníky*pracovnicemi, ale i na jejich klienty. Právě tato kombinace přináší dlouhodobě udržitelný efekt.

Více informací: [Pomáháme.Digital](https://www.pomahame.digital/)
