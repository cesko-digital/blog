---
title: 'Česko.Digital vede nově Eva Pavlíková, zakladatel Jakub Nešetřil se stal předsedou správní rady'
author: zoul
date: 2021-2-8-13-00
lang: cs
slug: tz-nova-ceo
description: 'Komunita expertních dobrovolníků Česko.Digital oznamuje novou výkonnou ředitelku organizace Evu Pavlíkovou. Původní zakladatel Jakub Nešetřil se stává předsedou správní rady, z níž chce vytvořit radu moudrých.'
cover: https://data.cesko.digital/img/080f00d9.jpg
---

Komunita dobrovolníků Česko.Digital sdružuje k dnešnímu dni přes 3600 expertů a od svého založení v květnu 2019 úspěšně realizovala desítky společensky prospěšných projektů. Po necelých 2 letech existence střídá zakladatele Jakuba Nešetřila ve funkci CEO jeho kolegyně a nynější COO Eva Pavlíková.

„Česko.Digital má velký potenciál přinést do Česka opravdovou změnu, prostřednictvím technologií pomoci veřejně prospěšným projektům a dělat tak naši zemi pro její občany lepším místem k životu. Je to pro mě velký závazek a věřím, že se mi podaří pro komunitu expertních dobrovolníků vytvářet dlouhodobě prostředí, ve kterém budou moci Česku pomáhat,“ říká Eva Pavlíková o své nové roli.

Eva Pavlíková je v Česko.Digital od samotného počátku, společně s Jakubem Nešetřilem a Radkou Horákovou tvoří zakládající trio. Pavlíková byla jedním z prvních dobrovolnických IT koordinátorů a pracovala původně na projektech CityVizor a Nedlužím státu. V reakci na pandemii spolupracovala s týmem dobrovolníků na spuštění projektu Učíme online, který pomohl zavést kvalitní distanční výuku více než 600 školám a proškolil tisíce učitelů z celé České republiky. Od září 2019 pracuje v Česko.Digital na pozici COO (provozní ředitelky - Chief Operating Officer), neziskovou organizaci měla tak z praktického hlediska na starost poslední půlrok.

Před nastoupením do Česko.Digital působila Pavlíková v CETINu, kde vedla 3 roky projekty spojené hlavně se zajištěním služeb internetového připojení domácnostem, předtím vedla desítky projektů pro velké společnosti v retailu nebo utilitách. Má dva syny, ráda cvičí jógu a poslouchá vážnou hudbu.

Jakub Nešetřil se z exekutivní role ředitele přesouvá na pozici předsedy správní rady Česko.Digital. Připojí se ke stávajícím 3 členům rady, kterou tvoří ředitel Nadace OSF Robert Basch, Michal Bláha z Hlídače státu a spoluzakladatelka Czechitas Dita Formánková.

„Za necelé dva roky jsme se i díky Evě stali největší dobrovolnickou IT organizací v Evropě. Mám obrovskou radost, kam Česko.Digital vyrostlo v tak krátké době. Chci se nyní začít soustředit na dlouhodobou udržitelnost organizace - jak finanční skrze partnerství s českými technologickými podniky, tak ideovou. Těším se, že se nám ve správní radě podaří vytvořit radu moudrých, která bude nové ředitelce oporou i pomocnou rukou,“ dodává Nešetřil.

---

### Kontakt pro média

Radka Horáková, Co-founder & CMO, radka@cesko.digital, 734 420 216

### Česko.Digital

Česko.Digital je komunita IT profesionálů, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila přes 3600 vývojářů, designérů, projektových a produktových manažerů a marketérů. Více o Česko.Digital na [cesko.digital](https://cesko.digital).
