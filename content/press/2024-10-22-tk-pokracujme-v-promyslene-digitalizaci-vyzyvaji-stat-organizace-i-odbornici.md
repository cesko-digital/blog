---
title: Pokračujme v promyšlené digitalizaci, vyzývají stát organizace i odborníci
author: martina.habova
cover: https://assets.cesko.digital/7ff8df45.png
date: 2024-10-22-09-55
slug: tk-pokracujme-v-promyslene-digitalizaci-vyzyvaji-stat-organizace-i-odbornici
description: V Praze, 22. 10. 2024 – Odborníci a organizace v petici volají po
  udržení kontinuální, strategické a transparentní podpory digitalizace na
  nejvyšší politické úrovni. Digitalizace, která je klíčovým nástrojem moderní
  veřejné správy, musí i po nedávných otřesech ve vládě zůstat prioritou státu.
  Jen tak zajistíme efektivní a kvalitní služby pro občany a další klienty
  státu.
lang: cs
---
Digitalizace veřejné správy není jen o technologiích, ale především o lepším životě každého z nás. Moderní digitální nástroje totiž mimo jiné zlepšují přístup obyvatel k informacím a službám, posilují konkurenceschopnost Česka nebo zároveň zvyšují flexibilitu, efektivitu a odolnost státní správy.

*„K naplnění klíčových principů digitalizace veřejných služeb je nezbytná jasná vize. Digitalizace by měla být strategickou investicí s dlouhodobým plánem, nezávislou na politických změnách – tak, aby jejím výsledkem byly služby, které budou reagovat na potřeby lidí a které bude možné průběžně aktualizovat a zlepšovat,"* říká výzkumnice a garantka programu Design informačních služeb a také jedna z iniciátorek petice, Ladislava Zbiejczuk Suchá.

Proto se digitalizace musí stát stabilní prioritou na nejvyšší politické úrovni. Digitalizační projekty nelze budovat pouze na základě aktuálních politických cyklů, ad hoc nebo závislé na dodavatelích. „*Výzkumy prokazují, že kvalitní digitální služby státu zvyšují důvěru občanů v demokratické instituce a demokracii jako takovou. I z toho důvodu jsme se rozhodli tuto občanskou petici společně s dalšími organizacemi podpořit,"* upozorňuje Jan Kotara z organizace Česko.Digital.

Odborníci z různých oborů proto žádají vládu, aby digitalizaci vnímala jako klíčový a evoluční proces, který vyžaduje dlouhodobé plánování a odpovědný přístup. Své požadavky zformulovali v petici „[Výzva za strategický přístup k digitalizaci: Kvalita, flexibilita a udržitelnost ve státních projektech](https://portal.gov.cz/e-petice/882-vyzva-za-strategicky-pristup-k-digitalizaci-kvalita-flexibilita-a-udrzitelnost-ve-statnich-projektech)", pod kterou je aktuálně podepsáno přes 600 občanů a organizací.

Iniciátoři petice věří, že pouze promyšlená digitalizace přinese občanům České republiky skutečně kvalitní a efektivní služby, které budou odpovídat potřebám moderního a neustále se proměňujícího digitálního světa. Petici podpořily organizace jako České priority, Česko.Digital, Datlab Institut, Hlídač státu, Lobbio, Nadace OSF, Open Content, Otevřená města a STEM.

- - -

**Kontakt pro média**

Martina Habová, [martina@cesko.digital](mailto:martina@cesko.digital), 720 363 481
