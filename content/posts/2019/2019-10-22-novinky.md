---
title: "Novinky za září 2019: První HackDay | Jak to u nás chodí | Stav současných projektů"
cover: https://i.imgur.com/BpXBuZj.jpg
author: radja
date: 2019-10-22-09-00
category: blog
slug: novinky
lang: cs
description: "Září bylo bohaté – na setkávání, inspiraci i nápady. První novinku vystřelíme hned v úvodu. Česko.Digital vzniklo, abychom mohli přiložit ruku k dílu. A abychom k tomu měli pořádnou příležitost, připravujeme náš první HACKDAY. Těšit se na něj můžete v druhé polovině listopadu. Pro více informací sledujte ve Slacku kanál #general."
---

## Co je nového?

### Rozhovor o tom, jak to u nás chodí

Co nám v Česko.Digital funguje a co ne? O jaké projekty máme zájem a co bychom dělat nechtěli? Jakou máme představu o financování? Nejen to se dozvíte v [rozhovoru s Jakubem Nešetřilem](https://bit.ly/31xthpw).

### Meetup #2 v STRV

Máme za sebou další setkání, na kterém se nás sešlo na 120, přes dalších 100 lidí nás sledovalo online. Díky vám všem, že jste dorazili (ať už fyzicky, nebo k obrazovkám)! [Záznamy z akce](https://blog.cesko.digital/2019/10/zaznam-setkani) jsme pro vás vložili na náš nový blog, fotky pak najdete na [FB stránce](https://bit.ly/2oermIX).

<iframe width="560" height="315" src="https://www.youtube.com/embed/UUTyq_414uU" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

### Máte na nás čas? Kolik?

Abychom vás mohli oslovovat ve správnou chvíli a s časově náročnými požadavky, které odpovídají vašim možnostem, prosíme o vyplnění vašich profilů na Slacku. Nově tam najdete sekci _Weekly availability_.

### Project Dollar Street

V září organizace Gapminder spustila projekt [Dollar Street](https://www.gapminder.org/dollar-street/matrix?lang=cs), přílohu ke knize Faktomluva, díky které se můžete podívat do domácností ve všech koutech světa. Člověk si takhle při pohledu pod pokličku může uvědomit, jak se tu máme fakticky fantasticky. Respekt všem dobrovolníkům (mimo jiné i z řad Česko.Digital), kteří se do projektu pustili! 

### Soutěž Společně otevíráme data

Nadace OSF už posedmé organizuje soutěž o nejlepší aplikace postavené na otevřených datech. Otevřená je pro zájemce z řad veřejnosti, neziskových organizací i firem. Více informací o soutěži najdete [na webu OSF](https://osf.cz/cs/co-delame/soutez-spolecne-otevirame-data/). Přihlašovat se můžete do 31. 10. [přes formulář](http://bit.ly/spolecne_otevirame_data_2019).

## Kam se posunuly aktuální projekty

### Přehled dluhů

Dotáhli jsme MVP a teď se chystáme na zkušební rozesílku žádostí o potvrzení o bezdlužnosti ve středočeském a ústeckém kraji. Díky nim posbíráme data a zkušenosti pro definování celého procesu, se kterými pak oslovíme dobrovolníky v dalších krajích. Chcete nám jako dobrovolník pomoci? Ozvěte se nám přes Slack v kanálu #p-prehled-dluhu. 

Nově jsme pak zahájili spolupráci s [apitalks.com](https://www.apitalks.com), kteří nám pomáhají se získáváním dat týkajících se spádovosti a místní příslušnosti jednotlivých institucí. Kromě toho pro projekt aktuálně hledáme parťáky/parťačky do produktového týmu.

### Cityvizor

S Otevřenými městy jsme si potvrdili rozpočet a projektovou strategii na dva roky. Nyní pracujeme na marketingové strategii, kterou připravíme do konce tohoto měsíce.

Velkým milníkem je pro nás to, že v ostré verzi CityVizor spustil Magistrát hlavního města Prahy a nyní pracujeme na zapojení dalších městských částí.

Všechny důležité informace a konkrétní kroky do budoucna probereme na plánovaném meetupu CityVizoru, na kterém se sejdou všichni, kdo dnes CityVizor používají: zástupci Operátora ICT, potenciální uživatelé i zástupci veřejnosti, které téma zajímá. Akce se se koná 22. 10. 2019 od 16.00 v Prostoru 39. [Registrovat se můžete i vy](https://docs.google.com/forms/d/e/1FAIpQLSdorox90w2rQ78J6ss_cc-rcKMiy9IWjHhIjGzdTIG84GSlGg/viewform?vc=0&c=0&w=1&fbclid=IwAR3Yygwcxd5tTht9HPYPf_lZwGEVNvsEy7fYABsKURuUzkEjpGKfJOV3O_I).

### Naši politici

Michal Bláha zpřístupnil „alfa prototyp“ vycházející z datové struktury původní verze webu nasipolitici.cz. Na základě prototypu je nyní potřeba doladit wireframe a obohatit o nové datové zdroje, jejichž právní a technickou dostupnost ověřuje a dojednává Transparency International.

Paralelně designer Albert Zikmund zpracovává návrhy vizuálního stylu. Po odladění wireframe a vizuálního stylu připravíme grafické šablony, které budou sloužit jako podklady pro kódování webu. Aktuálně hledáme kodéra pro frontend. Ozvěte se přes Slack v kanálu #p-nasi-politici.

### Hlídač státu

Tým Hlídače se dál věnuje insolvencím a dotacím. Stále pak hledáme posily do marketingu a pro tvorbu vlastního obsahu.
