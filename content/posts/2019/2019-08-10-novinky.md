---
title: Přehled dění za červenec
date: 2019-08-10-12-00
author: radja
slug: novinky
cover: https://data.cesko.digital/img/6a9b4eac.jpg
tags:
    - newsletter
description: "Léto je v plném proudu, ale my nezahálíme. V uplynulém měsíci jsme se zaměřili na zpřehlednění toho, jak bude naše komunita fungovat, prošli jsme desítky navržených veřejně prospěšných projektů – velmi za ně děkujeme – a absolvovali jsme celou řadu schůzek, které nám pomohou posunout se významně dál. A samozřejmě, týmy z vašich řad nadále pracují na vybraných projektech."
---

## Co je u nás nového?

Na webu nově najdete přehledný [formulář pro jednotné přihlašování veřejně prospěšných projektů](https://docs.google.com/forms/d/e/1FAIpQLScxOjG29DI92BepAOTgUqiK_05uOxCWFM3D1uAi4wRdamo4LQ/viewform). Na základě desítek navržených projektů, které se k nám dostaly, budeme návrhy rozdělovat na dva typy:

1. Projekty většího rozsahu, které směřují k vytvoření uceleného produktu a vyžadují spolupráci a koordinaci většího týmu. Tyto projekty čeká několik osobních setkání pod vedením koordinátora z Česko.Digital, vytvoření týmu a následně inkubace a implementace. Najdete je na webu i na Slacku v rámci samostatných kanálů #p-název-projektu.
2. Nápady menšího rozsahu, které náročnou koordinaci nevyžadují – hledají spíše jednoho nebo pár dobrovolníků a díky vaší individuální pomoci se můžou velmi rychle posunout vpřed. Pro tyto účely jsme vytvořili na Slacku nový kanál #market-place, kde zadavatelé popíšou, co potřebují, a vy se můžete ihned dohodnout napřímo a jednoduše začít.
O #market-place se bude starat konkrétní člen týmu Č.D (aktuálně lenka@cesko.digital), a tak budete mít v případě potřeby vždy na koho se obrátit. Na #market-place už dnes najdete první projekty, které si zaslouží vaši pozornost, a přibývat budou další.

## Kam se posunuly aktuální projekty?

### Naši politici

Tým analyzuje datovou strukturu a připravuje představu obsahové struktury standardního profilu politika. Začíná se rodit UX návrh/wireframe a představení konceptů vizuální identity projektu.

### Přehled dluhů

Proběhlo setkání s produkťáky a rozdělení produktu na „minimální užitečný produkt“ a další návazné milníky. Tým aktuálně sbírá kontakty na státní instituce, které chce do první fáze zahrnout.

### Hlídač Státu

Hlídač Státu se aktuálně připravuje na uzavřený workshop k datům o insolvencích, které byly úspěšně implementovány na server. Workshop proběhne 14. 8., pro více informací sledujte kanál #p-hlidac-statu.

### CityVizor

Tým pracuje na produktové definici a na nastavení spolupráce Česko.Digital s dalšími stranami v projektu – Otevřená města, Operátor ICT, dodavatelé informačních systémů pro obce. V tuto chvíli velmi oceníme pomoc copywritera, který nám pomůže s produktovou textací CityVizoru.