---
title: "Novinky za říjen 2019: HackDay 28.11. | Nové posily | Stav současných projektů"
cover: https://firebasestorage.googleapis.com/v0/b/blog-cesko-digital.appspot.com/o/2019%2F2019-11-13-novinky_cover.png?alt=media&token=b40103f6-5de6-4273-a923-9b07423b5c1a
author: jakub
date: 2019-11-13-07-30
category: blog
slug: novinky
lang: cs
description: "Rosteme jako z vody. Na Slacku je nás už přes 1000 a rozrůstá se i náš interní tým. Seznámit se můžete níže. Zároveň pro vás máme termín prvního slibovaného Hackday i vše potřebné k tomu, abyste se mohli aktivně přidat a mohli jsme společně pomoct posunout vybrané projekty vpřed. Nechybí aktuality z probíhajících projektů a na své si přijdou i ti z vás, které zajímá příběh naší partnerské organizace Code4Romania. "
---

## Co je nového?

### Hackday premiéra je tady! 

Hackday je pro nás příležitost se aktivně setkat, přidat ruku k dílu a jednotlivým projektům výrazně pomoct. První Hackday proběhne ve WeWorku ve čtvrtek 28. 11. od 9.00 a potrvá, dokud nám budou stačit síly. Připraveny budou projekty, dokumentace, konkrétní, zvládnutelná zadání, vlastníci projektů – bude to velmi produktivní den. Hledáme nejen vývojáře, ale i designéry, produkťáky a marketéry. Více se dozvíte a registrovat se můžete na [stránce akce](https://www.eventbrite.com/e/hackday-1-tickets-81691546615).  

### Nové posily v týmu Česko.Digital

Velkou změnou ve fungování Česko.Digital jsou první zaměstnanci organizace. Po mnoha měsících skvělé práce [Evy Pavlíkové](https://www.linkedin.com/in/evapavlikova/) jako dobrovolníka v Česko.Digital s radostí oznamujeme, že Eva ([eva@cesko.digital](mailto:eva@cesko.digital)) nastoupila v listopadu na pozici COO a bude (kromě jiného) vytvářet kvalitní zázemí pro projekty Česko.Digital a jejich koordinátory. Stejně tak po spoustě skvěle odvedené práce v komunitě nastupuje [Radka Horáková](https://www.linkedin.com/in/radka-horáková-317454a) ([radka@cesko.digital](mailto:radka@cesko.digital)) na pozici CMO a bude pečovat o kvalitní externí a interní komunikaci, marketing a partnery Česko.Digital.

Profesionalizace organizačního týmu Česko.Digital je důležitá, abychom udržovali vysoký standard práce a posouvali se rychle kupředu. Postupně budeme v příštích čtvrtletích v rozšiřování týmu pokračovat.

Zajímá vás, proč se Eva a Radka do komunity zapojily, na co se chtějí zaměřit a co je v životě baví? Přečtěte si víc v [rozhovoru](/2019/11/nove-posily).

![Eva Pavlíková a Radka Horáková](https://i.imgur.com/3yD3DlB.jpg)  

### Rozhovor o cestě Code4Romania

Olivia Vereha, spoluzakladatelka [Code4Romania](https://code4.ro/en/), nás před časem navštívila a kromě skvělé přednášky, kterou si střihla na posledním meetupu, se nechala i vyzpovídat. Záznam z tohoto setkání si můžete přečíst v čerstvě publikovaném [rozhovoru](/2019/11/rozhovor-vereha) Tomáše Znamenáčka. Aneb jak se Code4Romania komunitě podařilo vybudovat největší online tržiště tech odpovědí na problémy rumunské společnosti.

### Vyhlášení soutěže Společně otevíráme data

Všechny, koho zajímají otevřená data, zveme na opendatovou party, která na počest vyhlášení soutěže Společně otevíráme data proběhne ve WeWorku v úterý 26. 11. od 18.30. 
Máte chuť dorazit? [Registrujte se](http://bit.ly/SpolečněOtevírámeDataVyhlášení).


---

## Kam se posunuly aktuální projekty

### Cityvizor

Na společném meetupu projektu, kde se sešli všichni, kdo dnes CityVizor používají – zástupci Operátora ICT, potenciální uživatelé i zástupci veřejnosti, jsme si potvrdili, že chceme aplikaci rozvíjet společně, a to v jediné vývojové větvi. Vzhledem k plánovanému redesignu webu [CityVizor.cz](https://cityvizor.cz/) nyní pracujeme na vizuální identitě, kterou představíme v následujících týdnech a která posune CityVizor zase o mílové kroky vpřed. Nově také máme k dispozici přehled všech funkčností, které plánujeme pro rozvoj naší aplikace, najdete jej v Trello Boardu.

### Naši politici

S projektem Naši politici jsme se v uplynulém měsíci taky výrazně posunuli. Na poslední schůzce 6. 10. jsme si odsouhlasili návrh vizuální identity projektu včetně použitých fontů. Potvrdili jsme si layouty a grafický styl webu a nyní vznikají grafické šablony. Shodli jsme se na struktuře obsahu profilu politika vycházející ze současné databáze a budeme ladit technickou stránku napojení na vybrané zdroje třetích stran.

### Hlídač státu

Hlídač státu jede na plné obrátky. Po doplnění vývojového týmu v posledních měsících dokončujeme nasazení Hlídače dotací, což je oblast, o které jsme přesvědčeni, že obsahuje velké množství zajímavých dat. Dále připravujeme vlastní „K-Index“ – korupční index úřadu, jenž bude informovat o možné míře korupčního jednání v konkrétní organizaci.

### Přehled dluhů

Pro Přehled dluhů stále hledáme dobrovolníky, kteří nám pomůžou ve svých regionech zrealizovat zkušební rozesílku žádostí o potvrzení o bezdlužnosti. Dále pak hledáme parťáky/parťačky do produktového týmu. Ozvěte se nám přes Slack v kanálu #p-prehled-dluhu. 
