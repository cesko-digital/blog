---
title: Digitální nástroje v nezisku šetří čas a peníze. Otestujte si, jestli
  jste na ně připraveni
author: jakub.holzer
tags:
  - nezisk-digital
cover: https://assets.cesko.digital/149a8ad2.jpg
date: 2025-01-16-02-14
slug: test-pripravenosti-nno-na-digitaliazci
description: "V českém neziskovém sektoru dlouhodobě chybí finance a lidé.
  Běžným výsledkem jsou pak nízké mzdy, náročné pracovní podmínky,
  přepracovanost a nižší dopad aktivit. Ideálním řešením by bylo dostat do
  nezisku více peněz a lidí, ale to je dnes téměř neproveditelné. Nabízí se tak
  druhá nejlepší možnost, a to lépe zužitkovat zdroje, které už dnes v nezisku
  jsou: s jejich pomocí co nejvíce odbourat rutinu a vytvořit prostor na práci s
  dopadem nebo zvolnění. A přesně to dokážete s digitálními nástroji – zvlášť
  pokud začnete využívat možnosti jejich automatizace a integrace."
lang: cs
---
Že už používáte sdílený kalendář a píšete si přes WhatsApp? Tak jednoduché to není. Digitální transformace vyžaduje změny nejen v počítačích, ale i v hlavách lidí a v organizaci samotné. Jde o dlouhodobý a náročný proces, který nejde naplánovat od začátku do konce. Proto je nutné se na digitální transformaci dobře připravit. V Česko.Digital jsme určili 5 klíčových kritérií, jejichž splnění je předpokladem úspěšné digitalizace vaší neziskovky.

# Test – zjistěte, jak jste připraveni na digitalizaci své organizace

Splňujete následující kritéria? U každé z pěti otázek byste si ideálně měli odpovědět *ano* nebo aspoň *částečně ano*.

1. **Cítíte potřebu větší profesionalizace?**\
   Víceméně každá organizace čelí tlakům na stabilitu svého financování, která úzce souvisí s efektivitou práce. Nejlepší odpovědí na tyto tlaky je zvyšování profesionalizace provozu. Sdílíte v rámci organizace tuto potřebu? Jen tak mohou snahy o digitalizaci dopadat na úrodnou půdu.
2. **Máte jasně nastavené cíle, pracovní postupy a role?**\
   Pro výběr vhodné digitální infrastruktury je třeba mít dobře popsané stávající cíle, pracovní postupy a pozice v organizaci. Jedině tak můžete určit, jaké činnosti mají nové digitální nástroje vašim lidem usnadnit, jak tyto činnosti pomáhají při plnění cílů vaší organizace a kdo všechno se do těchto činností zapojuje. Bez tohoto základního přehledu nemůžete transformaci efektivně zahájit.
3. **Mají vaši lidé manažerské kompetence?**\
   Digitální transformace vyžaduje strategické řízení, koordinaci týmů a plánování. Tyto kompetence často chybí nebo v organizacích nejsou pokryty dostatečně. V kontextu digitalizace organizace jsou klíčové tři oblasti manažerských kompetencí:

   * **Finanční řízení** – schopnost naplánovat investice do digitální transformace, případně do vybudování potřebných kapacit a také schopnost odpovídající finanční prostředky sehnat
   * **Projektové řízení** – schopnost naplánovat proces nasazování nových nástrojů, koordinovat práci zapojených lidí a upravovat plán podle aktuální situace
   * **Řízení vzdělávání** – schopnost naplánovat a zajistit rozvoj potřebných kompetencí u všech členů a členek organizace
4. **Máte kapacitu na strategický rozvoj?**\
   Promýšlení změn a uvádění nových digitálních nástrojů do každodenního provozu zabere lidem ve vaší organizaci  čas nad rámec běžné pracovní náplně. Pokud máte změnit to, jak pracujete, musíte mít čas na to, abyste o změnách přemýšleli a také se učili novým věcem.

   Měli byste vytvořit kapacitu pro koordinátora (nebo členy koordinační skupiny), který:

   * promyslí, jak stávající podobu procesů upravit
   * prodiskutuje návrh s lidmi, kteří mají v současné nebo budoucí podobě procesů nějakou roli
   * koordinuje zavádění nové podoby procesů do každodenního provozu

   Další kapacitu je potřeba vytvořit pro ostatní lidi v organizaci, aby měli čas:

   * dávat zpětnou vazbu na návrh nové podoby procesů
   * učit se pracovat s novými nástroji

   Běžnou součástí jakéhokoli procesu učení je dočasný pokles efektivity činnosti kvůli nižšímu tempu a častějším chybám. Kapacita plánovaná pro učení se s novým nástrojem proto musí vedle času na společné proškolování a vzdělávání obsahovat také časovou rezervu, která umožní chod organizace i při dočasném poklesu efektivity práce.
5. **Vyčíslili jste si přínos digitalizace?**\
   Klíčovým příslibem digitálních nástrojů je úspora času a zjednodušení práce. S rozšiřováním vaší digitální infrastruktury by proto měl ubývat čas věnovaný rutinní práci a naopak přibývat prostor pro práci s dopadem. Součástí zavádění nového nástroje by proto měla být snaha dopředu určit, kolik času jeho zprovoznění ušetří, a následně měřit, kolik času skutečně ušetřil.

   Stejně důležité ale je vést diskuzi o tom, jak s ušetřeným časem naložit – jestli jej investovat do zkvalitnění stávajících pracovních postupů, do vzdělávání nebo jiných rozvojových aktivit organizace.

# Na digitální transformaci není připravena většina českých neziskovek. Na vině jsou i systémové překážky

Pokud jste v testu zjistili, že nejste na digitalizaci zatím připraveni, nejste v tom sami. Ve skutečnosti na ni není připravena většina neziskovek v Česku. Existuje tu totiž celá řada systémových překážek. Uvádíme ty hlavní z nich:

* **Podfinancování zázemí a rozvoje**\
  Investice do zázemí a rozvoje organizací v Česku nebývají vnímány jako investice do naplňování jejich poslání. Neziskovky pak nemají finance na hardware, software, budování interních dovedností nebo najímání odborníků. Tato situace pramení z dlouhodobého podceňování těchto potřeb i ze strany správních rad organizací, jejich donorů nebo institucí veřejné správy. Naopak, často panuje dlouhodobý tlak na co nejnižší nepřímé náklady, kam tyto potřeby patří.
* **Nevstřícní dodavatelé služeb**\
  Dodavatelé technologií či konzultanti jsou v drtivé většině orientovaní na firemní svět a proto nerozumí potřebám neziskovek. Naopak jejich jazyk je pro neziskové organizace těžko pochopitelný a ty si pak mezi nimi nedokáží vybrat vhodné dodavatele.
* **Chybějící odborníci a nízké mzdy**\
  V nezisku chybí IT pracovníci a vedoucí s manažerskými kompetencemi, protože lidé s těmito dovednostmi dávají přednost lépe placeným pozicím v komerční sféře. Neziskovkám navíc na trhu práce konkuruje i veřejná správa.
* **Změna v myšlení neziskovek**\
  Lidé z nezisku (v porovnání s komerční sférou) mají vyšší tendenci nedůvěřovat nebo se nezajímat o digitální technologie. Častěji nerozumí jejich užitku, jazyku a není jim vlastní myšlení potřebné pro práci s nimi. Kvůli tomu nemají dostatečné digitální dovednosti. Úspěch digitální transformace ale přímo vyžaduje, aby členové organizace cítili vnitřní motivaci ke změnám, získali potřebné dovednosti a měli příležitost je uplatnit.

Je nám jasné, že uvedené překážky můžou působit až nepřekonatelně. Ale máme i dobrou zprávu: v Česko.Digital už intenzivně pracujeme na změnách systému, které by měly vše výrazně usnadnit.

# Náš plán – zakládáme ekosystém pro transformaci nezisku

Úspěšné zvládnutí digitalizace neziskového sektoru vyžaduje rozsáhlou a také různorodou podporu, kterou nemůže poskytovat jeden subjekt. Proto začínáme budovat základy „ekosystému digitální transformace nezisku“. Můžete si ho představit jako spolupracující síť expertních neziskovek, firem, nadací a dalších organizací, které neziskovkám nabízejí různé formy pomoci a služeb na jejich cestě digitální transformace. 

V roce 2025 vydáme průběžnou výzkumnou zprávu o digitální transformaci českého neziskového sektoru a zorganizujeme první workshopy s organizacemi, které sehrávají nebo by mohly sehrávat nějakou roli v našem ekosystému.

# Odebírejte nový newsletter

Pokud vás téma digitální transformace nezisku a naše snahy o budování podpůrného ekosystému zajímají, **[přihlaste se k odběru našeho měsíčního newsletteru](https://ceskodigital.ecomailapp.cz/public/form/9-54057be166928eb6fcc57504dc847797)**. Kromě pravidelného shrnutí našich aktivit v oblasti digitalizace nezisku vám v něm nabídneme také konkrétní příležitosti k vašemu zapojení.
