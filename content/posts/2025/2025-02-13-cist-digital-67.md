---
title: "číst.digital/67: Máme novou výzkumnou zprávu o digitální transformaci
  českého nezisku, novou Head of Marketing i přejmenované Služby.Digital"
author: jakub.holzer
tags:
  - newsletter
cover: https://assets.cesko.digital/7da3a867.png
date: 2025-02-14-10-09
slug: cist-digital-67
description: "Leden do Česko.Digital zavál samé novinky a změny. V projektu
  Nezisk.Digital jsme zveřejnili podrobnou výzkumnou zprávu, která naznačuje,
  jak chceme usnadnit digitální transformaci českého nezisku. Přejmenovali jsme
  náš stěžejní projekt a po dlouhých výběrových řízeních konečně představujeme
  první z nových posil našeho nejužšího týmu. "
lang: cs
---
### [audioverze newsletteru → poslouchat.digital](https://open.spotify.com/episode/0lTqAdP6NaqCbeKrec34UN?si=Z0sGAmQKR8qE1M4mn4W78g)

- - -

## Máme Služby.Digital

Náš projekt Digitální partnerství jsme přejmenovali na **[Služby.Digital](https://sluzby.digital)**. Nový název lépe odpovídá cíli celého projektu – digitálním veřejným službám, které budou uživatelsky přívětivé.

V lednu se nám povedlo najít novou vedoucí projektu, Blanku Šoulavou (více o ní níže) a také jsme ve spolupráci s agenturou STEM provedli první průzkum. Mezi čtyřmi skupinami občanů jsme zjišťovali jejich potřeby od digitálních služeb státu. Poznatky budou podkladem pro velký kvantitativní výzkum mezi občany, firmami a poskytovateli těchto služeb, který máme v plánu tento rok.

## Vydali jsme zprávu o digitální transformaci nezisku

Jedním z našich dlouhodobých cílů je pomoci neziskovkám, kterým na cestě za jejich posláním často chybí peníze, lidi a čas na strategický rozvoj. Proto jsme předloni spustili kurz efektivity Nezisk.Digital, ale nyní přidáváme další, systémovější aktivitu s ambicí rozhýbat digitální transformaci českého neziskového sektoru jako celku.  

V **[tomto novém blogovém článku](https://blog.cesko.digital/2025/02/nezisk-digital-vyzkumna-zprava)** vám přiblížíme, co dnes neziskovkám nejčastěji komplikuje práci a rozvoj a nastíníme naši strategii, jak konkrétně jim plánujeme pomoci. Na konci článku se můžete přihlásit k odběru tematického newsletteru a také si stáhnout naši čerstvou výzkumnou zprávu, která tuto problematiku detailně pokrývá.

## Kurz Nezisk.Digital hlásí opět plno

Na jarní běh našeho oceňovaného **[online kurzu Nezisk.Digital](https://app.cesko.digital/projects/nezisk-digital)** se chystá 20 nových neziskovek, které podpoří 30 expertních dobrovolníků a dobrovolnic. Jste zvědaví, jak se jim bude dařit v jejich digitální transformaci? Brzy vás pozveme na veřejné online události, kde budou prezentovat své aha momenty a pokroky.

Už teď vás ale zveme na únorové online setkání **[Digitální transformace nezisku: zkušenosti, data a příležitosti](https://app.cesko.digital/events/nezisk-digital-showcase-24-1)**, kde vám nasdílíme unikátní poznatky z minulých běhů kurzu. Více mezi pozvánkami níže.

## Česko.Digital má novou Head of Marketing

Už vám to můžeme prozradit. Po několikaměsíčním výběrku vítáme na palubě novou Head of Marketing, Báru Votavovou. Kromě toho, že Bára je milovnice psů, běhání a knížek má v malíku brand development a marketingové strategie. Své schopnosti pilovala během více než dekády v inspirativních českých firmách jako jsou Creative Dock, Knihobot, Martinus.cz nebo Albatros Media. Pomáhala se sociálními sítěmi klientů Socialbakers či GoViral.cz a zkušenosti má i z nezisku.

Bára povede náš marketing s cílem zviditelnit naše projekty a hodnoty, oslovit ty správné partnery a posílit vnímání Česko.Digital jako tahouna, experta a propojovatele v oblasti digitální transformace nezisku a veřejných služeb. Najít profesionálku jejího kalibru nebylo snadné, ale čekání se vyplatilo – je skvělé, že se k nám Bára připojuje právě teď, kdy je před námi několik velkých a strategických projektů.

## Digitální jednohubky

### Společně a digitálně: nové Desatero pro digitální stát

Platforma Společně a digitálně, jejíž jsme součástí spolu s dalšími neziskovkami zaměřenými na digitalizaci státu (členy jsou například Hlídač státu, ASWA či Lobbio), právě dokončila aktualizaci svého **[Desatera – 10 klíčových doporučení pro efektivní digitalizaci veřejné správy](https://spolecneadigitalne.cz/)**. Původní Desatero vzniklo v roce 2021 a po třech letech nastal čas reflektovat změny v různých agendách digitalizace. S aktualizovanou verzí chceme v nadcházejících měsících aktivně pracovat ve veřejném prostoru a zapojit se do diskusí o budoucnosti digitálního Česka.

### Nové návody v Pomáháme.Digital

V naší příručce pro lidi ze sociálních služeb a jejich klienty v lednu přibyly dva nové návody:  

* **[Jak s klienty odstranit digitální stopu?](https://www.pomahame.digital/course/view.php?id=135)**  
* [**Jak na sharenting a bezpečné sdílení dětí na sítích?**  ](https://www.pomahame.digital/course/view.php?id=136)

O naší příručce také **[napsal portál Žena-in.cz](https://zena-in.cz/clanek/pomahame-digital-webova-prirucka-ktera-bojuje-proti-digitalni-propasti-v-cesku)**. V únoru určitě nezapomeňte na setkání veškerého dobrovolnictva, které se na projektu Digitální inkluze podílelo (více mezi událostmi níže).

### 50 dalších nápadů pro digitální inkluzi

Příručka Pomáháme.Digital je jeden z nápadů, jak pomoci digitálně ohroženým a vyloučeným, ale určitě ne jediný. Ve skutečnosti nás jich napadlo dalších 50, kterým se ale z kapacitních důvodů nemůžeme věnovat. Pokud se také zabýváte pomocí v této oblasti, **[všechny nápady jsou volně dostupné pro vaše využití](https://www.cesko.digital/projekty/digitalni-inkluze/nevyuzita-reseni)**!

### Eva Pavlíková na vlnách ČRo o digitalizaci státu

Říká, že „digitalizace se v Česku dlouho podceňovala, ale současná vláda jí dává prioritu. Přesto chybí systematický postup a prozákaznický přístup (...) Ideální služba je taková, o které vůbec nevím“. Eva Pavlíková, členka správní rady Česko.Digital, se v pořadu Osobnost Plus rozpovídala také o digitálním vyloučení, důvěře Čechů v politiky a instituce nebo Ivanu Bartošovi. **Pusťte si celý podcast na [ČRo Plus](https://plus.rozhlas.cz/cesko-digitalizuje-ale-kazde-ministerstvo-zvlast-je-potreba-sjednotit-rika-9413246) nebo [Spotify](https://open.spotify.com/episode/2fWl0iCCtPOPPQzpcftoVx?si=62d36c49f409425c).**

- - -

## Nejbližší akce

### Digitální transformace nezisku: zkušenosti, data a příležitosti

**25. února, 9:00–10:10**\
online na Google Meet  

Podělíme se o nová data a poznatky z projektu Nezisk.Digital. Zjistíte, jak se půl roku po absolvování kurzu Nezisk.Digital daří šesti neziskovkám v jejich digitální transformaci. Ukážeme vám také nová data o 20 neziskovkách z podzimního běhu a naši novou výzkumnou zprávu o možnostech digitální transformace celého neziskového sektoru. Cokoliv můžete libovolně využít ve svých aktivitách a projektech. [Více o události.](https://app.cesko.digital/events/nezisk-digital-showcase-24-1)

> **\> [Registruji se](https://airtable.com/appBMJcLnBva02IEy/shr7e5GpqzKrYFvII)**

### Meetup #5 – Digitální inkluze

**26. února, 18:00**\
Offline  

Na téhle offline akci si ukážeme, jak se nám daří motivovat sociální pracovníky a pracovnice k využívání digitálních nástrojů v Pomáháme.Digital i pomáhat neziskovkám s digitálním růstem v Nezisk.Digital. To vše díky vám! Dobrovolníkům a dobrovolnicím. Pojďme to oslavit! [Více o eventu](https://app.cesko.digital/events/meetup-ceskodigital-5).

> **\> [Registruji se](https://airtable.com/appzzeZuZPAlDmgNl/shrYtsvhW56mHt8jt)**

- - -

## Diskutujme o digitalizaci Česka!

Digitální transformace státu, nástroje, inovace i podpultovky. Pojďte se bavit o všem, co souvisí s digitální současností i budoucností Česka.

**Aktuální a nejžhavější témata na Diskutuj.Digital:**

**[Prosba: Doporučte web nebo aplikace pro seniory](https://diskutuj.digital/t/doporucte-web-nebo-aplikaci-pro-seniory/1013/2)**

Julie zakládá přehled služeb a sbírá tipy na appky z oblastí trávení volného času, zdraví, nebo třeba spojení se světem a přáteli.

**[X je mrtev, ať žije Bluesky?](https://diskutuj.digital/t/x-je-mrtev-at-zije-bluesky/893)**

Odcházíte z X na alternativy Bluesky nebo Mastodon? Co si o nich myslíte?

- - -

## Volné pozice v Česko.Digital

Pro dobrovolnice i profíky\
na pár hodin i na full time

**\> [Není mi to volné](https://app.cesko.digital/)**

- - -

### Děkujeme, že vás baví číst.digital!

Chcete, aby vám náš newsletter chodil přímo do e-mailové schránky? [Přihlaste se k jeho odběru](https://ceskodigital.ecomailapp.cz/public/form/6-3fdfd544852ed7431aa64f3b9481afb9). \
Že radši posloucháte? Máme i [audioverzi](https://creators.spotify.com/pod/show/poslouchatdigital/).

Dávají vám naše aktivity smysl? 
Moc nám pomůžete, když je budete sdílet dál. 

Děkujeme a digitálu zdar!
