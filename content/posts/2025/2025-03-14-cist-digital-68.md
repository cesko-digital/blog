---
title: "číst.digital/68: Hledáme expertní dobrovolnictvo pro podzimní kurz
  Nezisk.Digital | Digitální transformace českého nezisku pokračuje |
  Služby.Digital mají novou vedoucí"
author: jakub.holzer
tags:
  - newsletter
cover: https://assets.cesko.digital/b51ee99c.jpg
date: 2025-03-17-01-16
slug: cist-digital-68
description: "👋 Vítejte u toho nejnovějšího z Česko.Digital! Kurz
  Nezisk.Digital má nové webovky – zapojíte se do podzimního běhu, ať už jako
  neziskovka, tech-expert nebo průvodkyně? Ohlédneme se za nedávnými eventy
  Digitální transformace nezisku a Meetupem #5, kde se začala psát nová etapa
  příručky Pomáháme.Digital. Nakonec vám představíme naši novou vedoucí projektu
  Služby.Digital a rovnou nabídneme zapojení."
lang: cs
---
### [audioverze newsletteru → poslouchat.digital](https://poslouchat.digital)

- - -

## Kurz Nezisk.Digital má nový web

V kurzu Nezisk.Digital učíme neziskovky, jak s pomocí digitálních technologií získat více času a energie na své skutečné poslání. Každý běh kurzu vylepšujeme a nyní jsme do světa vypustili jeho **[nové webové stránky](https://nezisk.digital)**. Pokud jako neziskovka zvažujete účast v podzimním běhu, mrkněte na ně. Dozvíte se tu, pro koho je kurz určený, co vám dá, jak probíhá i odpovědi na nejčastější otázky. Určitě pak budete mít jasno!

## Hledáme tech-expertky i průvodce pro podzimní kurz

Chcete podpořit neziskovky na jejich cestě digitální transformace? Do podzimního online kurzu Nezisk.Digital hledáme **20 dobrovolných [průvodců*průvodkyň](https://app.cesko.digital/opportunities/recP8PO9DhSXwERTr)** a také **10 [tech-expertů*expertek](https://app.cesko.digital/opportunities/recGLCcg5xF0wsi5e)**. Celý kurz probíhá online a naše dobrovolnictvo ho hodnotí jako skvělou osobní i pracovní zkušenost – 9 z 10 z nich 
tuto roli doporučuje dál. Koukněte, co si z kurzu odnáší třeba průvodci [Jana Šibrová](https://www.linkedin.com/feed/update/urn:li:activity:7251544551423635456) a [Honza Štefanides](https://www.linkedin.com/feed/update/urn:li:activity:7271825856623251456).

## Sdíleli jsme poznatky z projektu Nezisk.Digital

Koncem února jsme pořádali online event **Digitální transformace nezisku**. Pokud jste ho nestihli, koukněte na [videozáznam](https://youtu.be/kb_TMSB07Hc). Co se dělo?

👉 Ukázali jsme, jak se půl roku po absolvování kurzu Nezisk.Digital daří šesti neziskovkám v jejich digitální transformaci.\
👉 Odhalili jsme **systémové bariéry digitální transformace českého nezisku** a prezentovali naši **[výzkumnou zprávu](https://blog.cesko.digital/2025/02/nezisk-digital-vyzkumna-zprava)**, kde nabízíme analýzu celé problematiky i možná řešení.\
👉 Přiblížili jsme naši **vizi podpůrného ekosystému organizací a odborníků**, který by neziskovkám pomáhal růst.

Všechny poznatky, data i dobrou praxi můžete volně využít ve svých aktivitách a projektech. 

## Pracujeme na systémových změnách českého nezisku

Novinky přináší i naše systémová linka projektu Nezisk.Digital. V únoru jsme zorganizovali dva workshopy se zástupci a zástupkyněmi organizací, kteří projevili zájem o spolupráci v rámci ekosystému digitální transformace nezisku. Objevily se tu i dvě konkrétní příležitosti, na kterých začínáme pracovat:

🔹vytvoření **modelu digitální vyspělosti organizace**, který by odpovídal realitě malých a středních neziskovek; \
🔹**osvětová kampaň cílená na střešní organizace, asociace** a další subjekty, které neziskovky sdružují. 

Pokud byste se o jednom či druhém chtěli dozvědět více a případně se zapojit, pište na [matej.malecha@cesko.digital](mailto:matej.malecha@cesko.digital).

## Příručka Pomáháme.Digital se osamostatnila

V únoru jsme se slavnostně rozloučili s naším úspěšným projektem Digitální inkluze a jeho online příručkou **[Pomáháme.Digital](https://www.pomahame.digital/)** (viz fotky z události **[Meetup #5](https://foto.cesko.digital/Meetup-5-digit%C3%A1ln%C3%AD-inkluze)**). Ale pomoc digitálně vyloučeným obyvatelům nekončí!  Projekt sice opouští mateřské Česko.Digital, avšak dál ho budou koordinovat a rozvíjet „naši“ Jindra Oukropec a Petra Krištof. Ti momentálně hledají **[finanční partnery](https://www.pomahame.digital/mod/page/view.php?id=346)** a také** [grantistu*grantistku](https://app.cesko.digital/opportunities/recXTzIuHXir1MqGS)**.  

Jejich výchozí pozice je skvělá: Příručka je pořád na začátku, ale spolu s týmem dobrovolnictva i Česko.Digital už stihli:  

🔹v digitálním know-how vyškolit **přes 1 150 sociálních pracovníků*pracovnic**\
🔹 pozitivně ovlivnit už **9 571 klientů sociálních služeb**\
🔹 zorganizovat **87 školení napříč Českem**  

## Služby.Digital se baví s experty

V projektu [Služby.Digital](https://Sluzby.Digital) (dříve Digitální partnerství) jsme v rámci výzkumné části začali vést hloubkové rozhovory s experty*expertkami z oblasti státní sféry, firem i samospráv. **Máte unikátní vhled do digitalizace veřejných služeb? Napište nové vedoucí projektu [Blance Šoulavé](mailto:blanka.soulava@cesko.digital).**

## Blanka Šoulavá je nová vedoucí projektu Služby.Digital

A když vás odkazujeme na Blanku, je na místě vám ji blíže představit. Máme velkou radost, že jsme tuto odbornici na veřejnou politiku a digitální agendu mohli přivítat v našem týmu. Blanka je totiž pro Služby.Digital jako stvořená. Vystudovala mezinárodní teritoriální studia na Fakultě sociálních věd Univerzity Karlovy, studovala na SciencesPo v Paříži, ekonomii na University of London a také veřejnou politiku a mezinárodní vztahy na Harvard Kennedy School. Tady mimo jiné spolupracovala s Ash Center for Democratic Governance and Innovation a zaměřovala se na digitalizaci veřejných služeb, regulaci technologií nebo vyjednávání.

Přitom všem stihla pracovat, studovat nebo dobrovolničit v Číně, Indii, Jordánsku a Myanmaru. Podílela se na prezidentské kampani Michala Horáčka, pracovala v Evropském parlamentu nebo spolupracovala s Asociací pro mezinárodní otázky.

Blanka k nám přichází z Oddělení evropské digitální agendy na Úřadu vlády ČR, kde se jako vedoucí tohoto týmu věnovala koordinaci pozic ČR v evropské digitální agendě včetně vyjednávání Aktu o umělé inteligenci, odborné podpoře místopředsedy vlády pro digitalizaci nebo projektu Týden pro digitální Česko.

![](https://assets.cesko.digital/dc61efc6.png)


## Otestujte své digitální dovednosti v IT Fitness Test 2025

Za necelý měsíc od spuštění nového ročníku testu už si svou úroveň digitálních dovedností ověřilo 12 085 žáků, studentů, učitelů a dalších zájemců*zájemkyň. Pomozte překonat hranici 30 000 účastníků a zjistěte, jak jste na tom vy sami nebo vaši žáci! Čeká vás 16 otázek z oblastí internetu, bezpečnosti nebo sociálních sítí, 12 pokročilých úloh pro opravdové digi experty, bezplatný certifikát i soutěž o ceny od Alza.cz. Testování končí 30. června. 👉 **[Otestujte své digitální dovednosti](https://itfitness.eu/cs/)**.

- - -

## Nejbližší akce

### 📅 Workshop: Digitalizace pro NNO

Kdy: 3. dubna 2025, 14:00–17:00\
Kde: HUB Mladá Boleslav, 2. patro  

Náš kolega, service designer Matěj Malecha, vás provede tématy digitalizace, strategického plánování a efektivního řízení týmů v neziskových organizacích. Přijďte získat praktické tipy, jak nastavit udržitelnou strategii, zjednodušit procesy a udržet rovnováhu mezi vizí a každodenním řízením. **[Více informací a registrace](https://hubmb.cz/akce/zdrava-organizace-digitalizova/)**.

### 📅 Otevřené setkání Nezisk.Digital: Procesy a poznatky

Kdy: 23. dubna 2025, 09:00 a/nebo 25. dubna 2025, 09:00\
Kde: Online na Google Meet

Naučte se, jak pomocí digitálních nástrojů zlepšit efektivitu své organizace. Konkrétní ukázky, tipy a zkušenosti vám nasdílí účastníci našeho kurzu Nezisk.Digital. Inspirujte se jejich cestou!  Více informací a registrace na [1. termín ](https://app.cesko.digital/events/event-nezisk-digital-jaro-23_4) a [2. termín](https://app.cesko.digital/events/event-nezisk-digital-jaro2025_25_4).

- - -

## Diskutujte s námi o digitalizaci Česka!

Digitální transformace státu, nástroje, inovace i podpultovky. Pojďte se bavit o všem, co souvisí s digitální současností i budoucností Česka.

**Aktuální a nejžhavější témata na Diskutuj.Digital:**

[**Anketa a diskuze:** Spoléháte se v současné situaci ve svých organizacích a firmách na americké technologické služby, nebo radši preventivně přecházíte na ne-americká řešení? Hlasujte!](https://diskutuj.digital/t/resite-bezpecnost-svych-dat-a-nastroju-v-nove-geopoliticke-situaci/1136)

[**Rozpačité zkušenosti s eDoklady:** Úřady vyžadují nepotřebné údaje a stěžují si na krkolomný proces. Co s tím?](https://diskutuj.digital/t/zkusenosti-s-edoklady/1133)

- - -

## Volné pozice v Česko.Digital

Pro dobrovolnice i profíky\
na pár hodin i na full time

**\> [Není mi to volné](https://app.cesko.digital/)**

- - -

### Děkujeme, že vás baví číst.digital!

Chcete, aby vám náš newsletter chodil přímo do e-mailové schránky? [Přihlaste se k jeho odběru](https://ceskodigital.ecomailapp.cz/public/form/6-3fdfd544852ed7431aa64f3b9481afb9). Že radši posloucháte? Máme i [audioverzi](https://poslouchat.digital/).

Dávají vám naše aktivity smysl? 
Moc nám pomůžete, když je budete sdílet dál. 

Děkujeme a digitálu zdar!
