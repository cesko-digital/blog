---
title: "TZ: Digitalizace státu musí být politická priorita! Zástupci
  Česko.Digital a STEM seznámili Fialův kabinet s pohledem občanů, firem a
  expertů na digitalizaci."
author: jakub.holzer
cover: https://assets.cesko.digital/c95907d1.jpg
date: 2025-07-17-11-24
slug: tz-sluzby-digital-jednani-vlady
description: ___
lang: cs
---
**Praha, 16. července 2025 – Organizace Česko.Digital a analytický ústav STEM dnes informovaly vládu Petra Fialy o aktuálním stavu digitalizace veřejných služeb – o tom, jak ji hodnotí občané, firmy i experti a jak se dá situace zlepšit. Projekt Služby.Digital, na kterém obě organizace spolupracují, přinesl díky nejkomplexnějšímu výzkumu na toto téma nová data, která ukazují největší bariéry rozvoje digitálních služeb státu a odhalují rizika vyplývající z rozporu mezi očekáváním a zkušenostmi občanů i firem. Zástupci vlády dnes debatovali nad prvotními závěry výzkumu a doporučeními projektového týmu.**

- - -

Česko.Digital spolu se STEM v rámci projektu Služby.Digital v uplynulých měsících zmapovali, jak jsou občané, občanky i firmy s digitalizací státu spokojeni, ale také jak je řízena a měřena její kvalita. Cílem projektu je **zlepšit řízení kvality digitálních služeb státní správy**, a proto se **neobejde bez politické podpory pro navrhované změny.** Projektový tým se dlouhodobě propojuje s klíčovými aktéry, politickými představiteli i experty v této oblasti. Po představení projektu a výzkumu na akcích, jako je konference ISSS, Festival kreativní byrokracie či na setkáních Rady vlády pro informační společnost, **byla první zjištění představena i přímo vládě na jejím jednání 16. července.** 

**Nejkomplexnější výzkum mluví jasně: Digitální služby státu nedostojí nárokům občanů a firem. Teď je potřeba uvést zjištění do praxe**

**9 z 10 lidí považuje digitální služby státu za své právo,** jen **4 z 10 jsou** s nimi ale **spokojeni.** A dokonce jen 3 lidé z 10 si dokáží vybavit konkrétní příklad zlepšení digitalizace za poslední roky. Téměř 90 % lidí považuje za zásadní aspekt digitalizace bezpečnost a důvěryhodnost služeb – ale jen 59 % je s tímto aspektem spokojeno. A **každá třetí firma ztrácí kvůli nedostatečné kvalitě digitálních služeb státu čas.**

*„Naše zjištění nesmí zůstat na papíře. Získávání a udržení podpory pro digitalizaci jako prioritní téma je zásadní. Z řady jiných výzkumů vyplývá, že zvládnutá digitalizace posiluje důvěru občanů v instituce, šetří veřejné peníze a pomáhá konkurenceschopnosti firem. Naše data ukazují, co a jak konkrétně změnit, aby se digitalizace veřejných služeb ubírala právě tímto směrem,“* vysvětluje **CEO Česko.Digital, Jan Kotara.** *„Jsme tedy rádi, že nám vláda naslouchá, jde ale jen o první krok, musíme zajistit kontinuitu i po volbách,“* dodává.

*„Výzkum je svou komplexitou unikátní. Kombinuje expertízu různých skupin, které jsou pro digitalizaci státu stěžejní, např. politiků, úředníků nebo lidí z dodavatelských firem. Dále měří důležitost a spokojenost u různých aspektů digitalizace u veřejnosti i firem,“* popisuje **analytik STEM, Jiří Táborský**. **Vedoucí projektu Služby.Digital, Blanka Šoulavá**, ho doplňuje: *„Na základě výzkumu a analýzy managementu kvality identifikujeme kroky, které povedou ke zvýšení kvality digitálních služeb státu a s tím k růstu důvěry lidí ve stát.“* Podle Blanky Šoulavé může vláda ještě v rámci mandátu **vyjádřit podporu doporučením**, která Česko.Digital a STEM připravují, například pokud jde o **kvalitní a důsledné naplňování Zákona o právu na digitální služby** nebo **posílení role Digitální a informační agentury (DIA) jako centrálního místa sběru dat o digitálních službách.**

Nejde však jen o aktuální složení kabinetu. **Urgenci projektu zvyšují i blížící se volby**, tým Služby.Digital se tak v září chystá **kompletní výsledky výzkumu a navrhovaná doporučení představit všem relevantním politickým stranám, které mohou v parlamentu zasednout od podzimu,** a podporu pro prioritizaci tématu digitalizace získat napříč politickým spektrem.  

***Příloha***

**První výsledky výzkumu: Digitalizace je vnímaná jako právo – ale chybí výsledky, systém a vedení**

Z výzkumu realizovaného v rámci projektu Služby.Digital vyplynulo, že:

* **9 z 10 občanů se cítí být oprávněno vyřídit úřední záležitosti online**, v souladu se Zákonem o právu na digitální služby.  
* **Spokojenost se stavem digitalizace je ale nízká** – pouze 4 z 10 lidí hodnotí současnou situaci pozitivně.  
* **Jen 3 z 10 lidí si dokáží vybavit konkrétní zlepšení** v posledních letech. U zástupců **firem jde o 7 z 10.**  
* **Firmy dávají digitalizaci „lepší trojku“**, přičemž **94 % firem online komunikaci** se státem **upřednostňuje.**  
* **Přes 90 % uživatelů je spokojeno s těmi službami**, které fungují a které využívají (např. eDoklady, Portál dopravy, Identita občana).
* Identifikované **hlavní překážky digitalizace**:

  * nízký politický důraz na celostátní digitalizaci  
  * nedostatek odborníků ve státní správě  
  * chybějící řízení kvality a měření výkonnosti služeb

### **O projektu Služby.Digital**

Projekt **Služby.Digital** je společnou iniciativou **Česko.Digital** a výzkumného ústavu **STEM**. Projekt si klade za cíl zlepšení kvality digitálních služeb státní správy na základě dat a skrze spolupráci s klíčovými aktéry státní správy. Součástí projektu je **největší výzkum svého druhu** v České republice – zahrnuje přes 2 000 respondentů z řad veřejnosti, 300 zástupců firem, 70+ hodin expertních rozhovorů i fokusové skupiny s občany.

### **Kontakt pro média**

Barbora Votavová, Head of Marketing, Česko.Digital\
[barbora.votavova@cesko.digital](mailto:barbora.votavova@cesko.digital)\
+420 602 388 860
