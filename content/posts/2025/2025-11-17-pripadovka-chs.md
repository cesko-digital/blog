---
title: "Případová studie: Česká hiporehabilitační společnost – Digitalizace jako
  impuls pro systematický rozvoj"
author: bara
cover: https://assets.cesko.digital/87337f39.jpg
date: 2025-11-17-02-50
slug: pripadovka-chs
description: Jak kurz Nezisk.Digital pomohl České hiporehabilitační společnosti?
  (případová studie)
lang: cs
---
Pátý běh kurzu [Nezisk.Digital](https://www.cesko.digital/projekty/nezisk-digital/online-kurz-nezisk-digital) je v plném proudu. Do konce roku tak kurz úspěšně dokončí více než 70 neziskovek, které díky digitalizaci zefektivní své fungování a zjednoduší rutinu. Pro rok 2026 opět chystáme[ jarní i podzimní běh](https://www.cesko.digital/projekty/nezisk-digital/online-kurz-nezisk-digital). Nechte se k účasti nalákat příběhy absolventských organizací, které jsou unikátní a přesto inspirativní pro řadu dalších organizací – třeba i pro tu vaši. Přinášíme další případovku, tentokrát o České hiporehabilitační společnosti!

### **Medailonek organizace**

Jsme Česká hiporehabilitační společnost (ČHS) – odborná nezisková platforma, která se už více než 30 let věnuje využívání koní v oblasti zdravotnictví, pedagogiky a sociálních služeb. Sdružujeme desítky středisek a stovky odborníků po celé České republice, poskytujeme jim odborné zázemí, vzdělávání, poradenství i podporu při prosazování kvalitních standardů hiporehabilitace a legislativních změn. Naším cílem je být garantem kvality hiporehabilitace a rozvíjet profesní komunitu. 

Tým tvoří zhruba 8 expertních dobrovolníků a jedna asistentka s placeným zkráceným úvazkem.

![](https://assets.cesko.digital/a29c0068.jpg)

### **Digitalizace jako vnitřní efektivita a vnější dopad**

Kurz [Nezisk.Digital](https://www.cesko.digital/projekty/nezisk-digital/online-kurz-nezisk-digital) nebyl jen školením o nástrojích, ale impulsem k proměně způsobu, jakým organizace funguje – především v oblasti spolupráce a sdílení. Díky zavedení jednotné komunikační platformy (Google Chat) se začíná dařit více propojovat střediska a pracovní tým společnosti, které dříve fungovaly poměrně izolovaně. 

Z pohledu členských organizací České hiporehabilitační společnosti to znamená lepší dostupnost informací, plynulejší navazování péče a snahu o větší svižnost v řešení konkrétních situací. Vnitřní efektivita se promítá do vnějšího dopadu – v budoucnu by více času a energie mohlo být věnováno přímé práci s klienty, ne administrativě. 

Díky jasnějšímu toku informací mezi odborníky a středisky v terénu je v plánu postupně zvyšovat kvalitu i kontinuitu poskytovaných služeb. Klienti tak v ideálním případě budou zažívat vyšší míru srozumitelnosti a profesionality. 

Účast v kurzu podpořila změny ve více rovinách: 

#### **Získání nových dovedností a návyků:**

* Práce s cloudovými nástroji pro komunikaci, plánování a sdílení dokumentů 
* Založení tematických skupin napříč organizací (např. ke grantům, vzdělávání, poradenské činnosti) 
* Pilotní workshop pro interní uživatele (členy ČHS), díky kterým se snáze šíří nové postupy 
* Využívání digitálních nástrojů pro efektivnější organizaci schůzek, úkolů a spolupráce 

#### **Změna postojů a mindsetu:**

* Digitalizace už není vnímána jako izolované IT téma, ale jako klíčová součást strategického rozvoje 
* Někteří členové z vedení ČHS začínají aktivně přicházet s návrhy na zlepšení – digitalizace podpořila vnitřní iniciativu 

#### **Role vedení a interních ambasadorů:**

Klíčovým prvkem úspěchu bylo aktivní zapojení vedení organizace, které od počátku vysílalo jasný signál, že digitalizace je jednou z prioritních oblastí. Právě díky tomuto postoji se podařilo překonat počáteční obavy a vytvořit prostředí, kde bylo možné experimentovat a hledat nové cesty.
Vedle toho se postupně vyprofilovala interní ambasadorka – členka a dobrovolnice ČHS, která prošla kurzem a začala pomáhat svým kolegům s orientací v nových nástrojích i se změnou návyků. Její role je dnes klíčová nejen při zavádění dalších změn, ale i při kultivaci otevřeného a podpůrného prostředí pro učení se. Přetrvávající výzvou je, jak v této roli nezůstávat osamocená a jak podporovat aktivizaci členské základny.

### **Jak to vidí vedení organizace**

*„Věděli jsme, že bez podpory shora se nic nezmění. Ale nechtěli jsme digitalizaci nařídit – šlo nám o to vytvořit prostor, kde se lidé budou chtít zapojit, protože v tom sami uvidí smysl.“*
  – členka vedení ČHS

*„Digitalizace nebyla jednorázový projekt, ale cesta. Naší rolí bylo držet směr, motivovat a vytvářet bezpečný prostor pro učení. Těší mě, že dnes už digitalizace žije i bez našeho každodenního dohledu.“*
  – člen vedení ČHS

### **Pohled interní ambasadorky**

*„Ne všichni byli hned nadšení. Ale když jsem ukázala kolegům, jak jednoduše si mohou třeba naplánovat poradu nebo sdílet dokument bez zbytečných e-mailů, začali se ptát sami.“*
  – interní ambasadorka digitální transformace

*„Nešlo o to být ajťákem. Šlo o to nebát se zkoušet nové věci a být ostatním k ruce. I já jsem se toho spoustu učila za pochodu.“*
  – účastnice z členského střediska

Co účast v kurzu přinesla: 

*„Dřív to byly digitální ostrůvky. Teď máme společný jazyk i nástroje, které zrychlují a zjednodušují spolupráci.“* 

*„Sdílení mezi středisky je plynulejší. Ušetřený čas můžeme věnovat rozvoji služeb nebo klientům.“* 

*„Digitalizace nám pomohla zamyslet se i nad fungováním celé organizace.“* 

#### **Co by ČHS doporučila dalším organizacím**

* Nebojte se začít s jedním nástrojem, který má jasný smysl pro všechny. 
* Zapojte lidi už během výběru řešení – budují si k němu vztah. 
* Průvodce, který pomůže udržet směr a reflektovat pokroky, je klíčový. 
* Digitalizace není jen o technologiích, ale i o změně kultury a přístupu. 

Digitalizace pro ČHS nebyla jen o zavedení nástroje nebo naučení se novým dovednostem. Byl to proces, který pomohl propojit jednotlivé části organizace, otevřít cestu k větší spolupráci a začít přemýšlet o fungování sítě systematičtěji. Díky podpoře průvodce bylo možné udržet směr, tempo i motivaci během kurzu – a z proměny, která původně začínala jako „technická“, se stala změna organizační kultury. 

Digitalizace v ČHS je na dobré cestě, ale není u konce. Pro udržitelnost bude nutné mít i nadále podporu – nejen technickou, ale i lidskou. Proto v organizaci budují menší digitální tým, hledají partnery a posilují kompetence i u nových kolegů. 

Digitalizace poskytuje nástroj, ale klíčem zůstávají lidé. A jejich schopnost propojit se, sdílet a učit se společně.

### **Shrnutí dopadu: Co se změnilo v šesti klíčových oblastech?**

**Znalosti a dovednosti:** Práce s cloudem, nástroje pro komunikaci, sdílení dokumentů

**Postoje:** Otevřenost ke změně, přijetí digitalizace jako strategického tématu

**Chování:** Aktivnější zapojení členů, častější zpětná vazba, vyšší spolupráce

**Strategie:** Nově definované cíle a plán rozvoje

**Dopad na klienty:** Více prostoru pro přímou podporu

**Udržitelnost:** Plán na vytvoření digitálního týmu, zájem o další školení

Zde je k dispozici pro doplnění i video medailonek[ Česká hiporehabilitační společnost](https://www.youtube.com/watch?v=u2X3E_5Gv-g).
