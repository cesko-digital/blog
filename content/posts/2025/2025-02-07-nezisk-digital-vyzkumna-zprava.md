---
title: Digitální transformace českého nezisku. Co brzdí jeho rozvoj a jaká
  vidíme řešení
author: jakub.holzer
cover: https://assets.cesko.digital/74e66a56.JPG
date: 2025-02-07-04-27
slug: nezisk-digital-vyzkumna-zprava
description: Jedním z cílů Česko.Digital je, aby neziskovky byly úspěšnější při
  naplňování svého poslání. Proto nabízíme online kurz efektivity Nezisk.Digital
  – ale i 40 neziskovek, které jím ročně projdou, je kapka v moři. Abychom
  maximálně zvýšili náš záběr a pomoc, máme ambici rozhýbat digitální
  transformaci českého neziskového sektoru jako celku. Chceme neziskovkám
  umožnit, aby si svépomocí byly schopné budovat a provozovat vlastní digitální
  infrastrukturu. Díky ní mohou šetřit čas a peníze – zdroje, které v dnešním
  nezisku kriticky chybí – a více energie zaměřit na důvod své existence, své
  poslání.
lang: cs
---
V tomto článku vám přiblížíme, co dnes neziskovkám nejčastěji komplikuje cestu k vyšší efektivitě a cílům – respektive, co jim brání, aby si mohly lépe budovat vlastní digitální infrastrukturu. Zmapujeme příčiny, problémy a důsledky nejrůznějších systémových překážek a nastíníme naši strategii, jak v tomto směru neziskovkám plánujeme pomoci.

Na konci tohoto textu si pak můžete stáhnout naši průběžnou **výzkumnou zprávu: Digitální transformace českého neziskového sektoru**. Na 27 stránkách se tu o tomto tématu a naší strategii pomoci dozvíte podrobné informace. 

# Co brzdí digitální transformaci českého nezisku?

## Příčiny problémů

* **Financování závislé na grantech a darech**\
  Většina neziskovek spoléhá na granty a dotace, které jsou nejen těžko předvídatelné, časově či projektově omezené, ale také administrativně náročné. Mnozí donoři navíc mají pocit, že investice do zázemí a rozvoje organizací nevedou k naplňování jejich poslání.
* **Neagilní práce na projektech**\
  Většina grantů neumožňuje průběžné úpravy projektů, ani pokud by je to mělo vylepšit. Organizace pak nemohou pracovat agilně či iterativně – např. průběžně upravovat projekty na základě testování či zpětné vazby.
* **Nízké mzdy**\
  Nedostatečně financované organizace nemohou nabídnout konkurenceschopné finanční ohodnocení.
* **Nevyhovující podmínky**\
  Neziskovky mají omezené možnosti investovat do zázemí, technologií či vzdělávání. Zaměstnanci těchto organizací pak často pracují v nevyhovujících podmínkách.

## Problémy

* **Nedostatek manažerských kompetencí**\
  Nízké mzdy nelákají lidi s manažerskými zkušenostmi. Ti jsou přitom zásadní pro efektivnější fungování organizací.
* **Vysoký podíl rutinní práce**\
  Lidé v nezisku často tráví velký objem času rutinními a administrativními činnostmi na úkor skutečného smyslu organizace. Velká část z této manuální práce se přitom dá potenciálně zautomatizovat pomocí integrovaných digitálních nástrojů.

## Důsledky problémů

Hlavním důsledkem těchto problémů je **méně efektivní fungování**. Neziskovky jsou pak při naplňování svého poslání méně úspěšné, než by mohly. Konkrétně jim chybí:

* **Jasná a dlouhodobá strategie**\
  Vedení organizací kvůli nedostatku financí nemůže dlouhodobě plánovat. A kvůli nedostatku manažerských kompetencí chybí správně nastavené cíle, pracovní postupy a pozice.
* **Volné prostředky**\
  Bez nevázaných peněz je velmi obtížné investovat do rozvoje svých lidí a organizace.
* **Digitálně kompetentní zaměstnanci**\
  To spolu s neefektivně nastavenou strategií a manuálním vykonáváním rutinních činností vede k dlouhodobému pracovnímu přetížení a riziku vyhoření.
* **Čas pro rozvoj**\
  Organizacím na rozvoj zaměstnanců*zaměstnankyň nechybí jen peníze, ale i čas.

- - -

## Test pro neziskovky

*Splňujete 5 klíčových kritérií úspěšné digitalizace vaší neziskovky? **👉** [Podívejte se na to](https://blog.cesko.digital/2025/01/test-pripravenosti-nno-na-digitalizaci).*

- - -

# Náš první krok k pomoci: Rozvíjíme ekosystém pro digitální transformaci nezisku

Vidíte, že problémy, které neziskovkám brání v jejich lepšímu fungování, jsou velmi komplexní a často systémové. Pomoc tak určitě nemůže poskytovat jeden subjekt.  

Proto začínáme rozvíjet **„ekosystém digitální transformace nezisku“** – síť spolupracujících expertních neziskovek, firem, nadací a dalších organizací, která bude neziskovkám nabízet různé formy pomoci a služeb.  

Jde o to, aby každá neziskovka na své cestě digitální transformace dostala takovou podporu, jakou právě potřebuje.

# Nechte si na e-mail poslat výzkumnou zprávu o digitalizaci nezisku

Digitalizace českého nezisku je náročný úkol – ale my věříme, že efektivněji fungující neziskovky, připravené čelit výzvám budoucnosti, za tu práci stojí.  

📩 Pokud nás chcete jen sledovat nebo být přímo součástí této změny, **[přihlaste se k odběru našeho měsíčního newsletteru](https://ceskodigital.ecomailapp.cz/public/form/8-0ff8f206695a872edfb6fade7b6458ba)**. Obratem vám do schránky pošleme nejnovější **Průběžnou výzkumnou zprávu: Digitální transformace českého neziskového sektoru**.  

*Pokud nechcete odebírat newsletter, zprávu si můžete stáhnout [zde](https://drive.google.com/file/d/11N0bO-pAT_tEaJ41xoQA5DBNx9VD8RA9/view).*
