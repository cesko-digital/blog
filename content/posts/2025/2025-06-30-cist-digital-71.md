---
title: "číst.digital/71: Vyzkoušejte Sken digitální vyspělosti neziskovky |
  Zapojte se do Hybatelů digitálního Česka | Kurz Nezisk.Digital úspěšně
  zakončen"
author: jakub.holzer
tags:
  - newsletter
cover: https://assets.cesko.digital/9a7d0a65.png
date: 2025-06-30-07-17
slug: cist-digital-71
description: Vítejte u novinek z Česko.Digital! V minulém měsíci se toho událo
  tolik, že i tento newsletter značně nabobtnal. Příště se to nebude opakovat!
  😄   Kurz Nezisk.Digital zakončil jarní běh s výbornými statistikami a ohlasy
  – přidejte se do podzimního běhu jako experti a expertky na MS365 nebo Google
  Workspace! Zjistěte, jak digitálně vyspělá je vaše organizace díky našemu
  online Skenu, který vám doporučí i tipy, co dál. Festival kreativní byrokracie
  přivítal přes 450 nadšenců a na jedno místo jsme sezvali významné Hybatele
  digitálního Česka.
lang: cs
---
### audioverze newsletterů na [poslouchat.digital](https://poslouchat.digital)

- - -

## Uspořádali jsme setkání Hybatelů digitálního Česka

Se [Služby.Digital](https://sluzby.digital) usilujeme o uživatelsky přívětivé a kvalitní digitální služby státu. A proto kromě jiného budujeme otevřený okruh hybatelů a hybatelek ze státu, byznysu a nezisku – lidí, kteří nám s touto misí pomůžou.

Prvním z těchto aktérů jsme **18. 6. v pražském Hrzánském paláci** ukázali předběžné výsledky **největšího výzkumu digitální transformace Česka** ([více viz prezentace z této akce](https://cesko.digital)). Náš výzkum, který je prvním krokem k potřebným systémovým změnám, například ukázal, že:

* **9 z 10 občanů** považuje za své právo vyřídit úřední záležitosti online, ale pouze **4 z 10** jsou spokojeni se současným stavem digitalizace.  
* **Významná část** jinak digitálně zdatných občanů má potíže s využíváním digitálních služeb státu.  
* **Třetina firem** kvůli chybě ve službách státu přišla o množství času, peněz nebo obchodních příležitostí.  
* Státní správa neumí používat data pro řízení sama sebe.

Hlavním bodem večera byla diskuse mezi **Michalem Strculou (CEO Air Bank)** a **Martinem Mesršmídem (ředitel Digitální a informační agentury)**. Mimo jiné debatovali, jak navrhovat digitální služby státu s ohledem na občany nebo jak proměnit jejich uživatelskou přívětivost v prioritu.

Setkání také svými zkušenostmi ozdobil **Richard Pope**, spolutvůrce britského portálu *GOV.UK*. Nasdílel světové trendy v digitalizaci veřejných služeb. Upozornil, že de facto všechny veřejné služby jsou do určité míry digitální nebo že vidí rostoucí trend, kdy digitalizace ve stále více zemích získává **politickou prioritu i větší lidské a finanční zdroje**. Richard se během této akce potkal s českými digitálními zmocněnci a zástupci DIA a hned následující den zahájil Festival kreativní byrokracie.

👉 **Staňte se také členem*členkou Hybatelů digitálního Česka!** Mimo jiné získáte informace z první ruky, pozvánky na další akce a hlavně šanci měnit Česko k lepšímu!  

> **[Stát se Hybatelem](https://cesko.digital)**

- - -

## Kurz Nezisk.Digital zakončil jarní běh na výbornou

Závěrečné živé setkání [kurzu Nezisk.Digital](https://nezisk.digital/) předčilo naše očekávání! Do žižkovské Pracovny dorazilo 43 lidí – účastníků a účastnic z jednotlivých neziskovek, jejich širších týmů, průvodkyní i tech-expertů. Společně jsme oslavili **4 měsíce přínosné spolupráce**, sdíleli dlouhodobější zkušenosti od (před)minule zúčastněných organizací *Blízký soused* a *Cirqueon* a hlavně jsme se konečně viděli osobně.

🥳 Máme velkou radost, že jarní kurz úspěšně dokončilo všech **20 organizací**. Poděkování míří ke všem **31 expertním dobrovolníkům a dobrovolnicím** za trpělivou podporu organizacím a našim kolegyním Ivě Fingerové a Romaně Pokorné za celý kurz, ale i za tento super event plný dat, emocí a skvělé atmosféry (a úžasný catering!). Díky všem, kdo dorazili, networkovali a vytvořili tu pravou „českodigitálí“ atmosféru.

**Statistiky jarního kurzu mluví za vše:**\
**98 %** neziskovek ocenilo užitečnost expertní podpory\
**100 %** expertního dobrovolnictva by svou roli doporučilo dál\
**100 %** neziskovek by doporučilo účast v kurzu jiným organizacím\
a s průběhem kurzu bylo spokojeno celkem **93 %** účastníků a účastnic

- - -

## 🦸 Staň se tech-expertem*expertkou pro neziskovky!

Chceš pomáhat neziskovkám zjednodušit práci pomocí digitálních nástrojů? Do podzimního běhu kurzu Nezisk.Digital právě hledáme **[tech-experty a tech-expertky na MS365 nebo Google Workspace](https://app.cesko.digital/opportunities/recGLCcg5xF0wsi5e)**.

Tvým úkolem bude pomáhat organizacím s analýzou jejich potřeb, doporučit a otestovat vhodné nástroje (třeba Google Sheets, SharePoint nebo Copilot), nastavit pilotní řešení a pomoci jim s prvními kroky.

Stačí, když se orientuješ v digitálních technologiích, umíš srozumitelně vysvětlit technické řešení a máš cit pro specifické potřeby neziskovek. Kurz běží od září do půlky prosince, zabere ti zhruba **3 hodiny týdně** a my ti poskytneme všechny potřebné materiály. **100 % expertního dobrovolnictva z jarního kurzu by svou roli doporučilo dál.** Tak nečekej a ozvi se nám!

👉 Pokud se chceš dozvědět víc, klikni na **[detail inzerátu](https://app.cesko.digital/opportunities/recGLCcg5xF0wsi5e)** nebo napiš Romaně na **[romana@cesko.digital](mailto:romana@cesko.digital)**. Anebo se **[rovnou přihlas](https://airtable.com/apppZX1QC3fl1RTBM/shrAuq9tVRMtiksIJ)**.

- - -


## Festival kreativní byrokracie 2025 je za námi

Pátý ročník **[Festivalu kreativní byrokracie](https://creativebureaucracy.cz)** přivítal přes **450 lidí**, kteří chtějí dělat veřejnou správu srozumitelně, otevřeně a pro lidi. Velkou pozornost přitáhl **Richard Pope** se svou keynote o budoucnosti digitální transformace státu, kdy mluvil o tom, jak nám současná technologická transformace dává příležitost významně snížit občanům i firmám byrokratickou zátěž, kterou na ně stát klade. Také nasdílel své zkušenosti z Velké Británie.

Z programu musíme vypíchnout i **panelovku**, kterou moderovala naše Blanka Šoulavá a kde zazněly zásadní myšlenky: jak by státní správa mohla mít více dat o digitálních službách pro lepší rozhodování; co tomu brání a jak tyto překážky překonávat; že je potřeba mít více lidí, kteří umí pracovat s daty a že právě s daty přichází moc – i to je třeba zvážit, když promýšlíme, co a jak měřit (čemuž se intenzivně věnujeme v rámci projektu Služby.Digital).

Atmosféra byla úžasná: chuť poznávat nové věci, sdílet zkušenosti a otevřeně debatovat, jak zlepšit stát jste tu mohli cítit na každém kroku. Díky všem, kdo jste dorazili a ukázali, že pracovat pro stát je jedinečná mise. Kde jinde totiž najdete organizaci s 10,5 miliony zákazníků, že?

- - -

## Sken digitální vyspělosti vaší organizace? Zase na podzim

Nestihli jste vyplnit náš Sken digitální vyspělosti organizace, který neziskovkám pomáhá zjistit, jak jsou na tom s úrovní digitalizace? Nevadí! Na podzim chystáme jeho vylepšenou verzi. Přihlaste se na čekací listinu a buďte mezi prvními, kdo se k němu dostanou: sken.nezisk.digital (formulář zde zveřejníme v následujících dnech).

- - -

## Diskutujte s námi o digitalizaci Česka!

Digitální transformace státu, nástroje, inovace i podpultovky. Pojďte se bavit o všem, co souvisí s digitální současností i budoucností Česka.

- - -

**Aktuální témata na Diskutuj.Digital:**

### Pomozte kampani „Hodina, co mění svět“

Digitální asistenti z platformy *Moudrá Síť* už pomohli seniorům vyřešit přes 2 000 dotazů. Teď ale hledají expertní dobrovolníky, kteří jim pomohou navrhnout osvětovou kampaň „Hodina, co mění svět“ a oslovit nové dobrovolníky i dárce. Zapojíte se?  

> [POMŮŽU](https://diskutuj.digital/t/hodina-co-meni-svet)

### Nabídka: Grafika a UX/UI zdarma pro vaši neziskovku

*Alice* se věnuje digitálnímu designu a ráda by zdarma podpořila neziskovou organizaci. Pomůže s UX/UI webů a aplikací, grafikou pro kampaně, sociální sítě nebo tiskoviny. Využijete její pomoc?  

> [CHCI KONTAKT NA ALICI](https://diskutuj.digital/t/grafika-zdarma)

- - -

## Volné pozice v Česko.Digital

dobrovolné i profi\
na pár hodin i na full time

**\> [Není mi to volné](https://app.cesko.digital/)**

- - -

### Děkujeme, že vás baví číst.digital!

Chcete, aby vám tento newsletter chodil do e-mailové schránky? [Přihlaste se k jeho odběru](https://ceskodigital.ecomailapp.cz/public/form/6-3fdfd544852ed7431aa64f3b9481afb9). Máme i jeho [audioverzi](https://poslouchat.digital/).

Dávají vám naše aktivity smysl? Moc nám pomůžete, když je budete sdílet dál. 

Děkujeme a digitálu zdar!
