---
title: "Tisková zpráva Česko.Digital & STEM: Digitalizace státu má velké
  rezervy. Nový výzkum odhaluje, co lidem i firmám chybí"
author: jakub.holzer
cover: https://assets.cesko.digital/bcfca95e.jpg
date: 2025-06-24-03-33
slug: tz-sluzby-digital-24-06-2025
description: Tisková zpráva organizací Česko.Digital a STEM Praha, 24. června 2025
lang: cs
---
Jen 4 z 10 občanů jsou spokojeni se stavem digitalizace veřejné správy. To je jedno ze zjištění, které organizace Česko.Digital představila na konci června na setkání Hybatelů digitálního Česka v Hrzánském paláci v Praze. Jde o první předběžná data z dosud nejkomplexnějšího výzkumu digitalizace veřejných služeb v Česku, který probíhá v rámci projektu **Služby.Digital** ve spolupráci s výzkumným ústavem STEM. Projekt vede expertka na digitální politiky Blanka Šoulavá (Česko.Digital) a za STEM na projektu pracují ředitel výzkumu Jaromír Mazák a analytik Jiří Táborský.

Cílem projektu je popsat stav digitálních služeb státu očima občanů, firem, politiků i samotných úředníků z ministerstev i samospráv, najít systémová zlepšení a získat podporu pro jejich implementaci napříč politickým spektrem. Význam digitalizace vidí Česko.Digital nejen v efektivitě – příkladem je třeba Estonsko, kde zvládnutá digitalizace šetří 2 % HDP – ale také ve vlivu proklientských služeb státu na důvěru v demokratické instituce.

### **Klíčová zjištění výzkumu:**

* **Pouze 4 z 10 občanů** jsou spokojeni se stavem digitalizace veřejné správy. **9 z 10 si přitom myslí, že na digitální služby mají právo.**
* **94 % firem** preferuje online komunikaci se státem, většina ale hodnotí služby lehce podprůměrně (známka 3).
* **Třetina firem** přišla kvůli chybám v digitálních službách o čas, menší počet firem pak i o peníze nebo obchodní příležitosti.
* **Rozpor mezi vnímanou důležitostí a reálnou spokojeností** je největší u aspektu přístupnosti služeb (za důležitou ji považuje 83 % lidí, jen 47% je ale spokojeno), dále u proaktivní komunikace a důvěryhodnosti digitálních služeb státu.
* **OECD data potvrzují nízkou důvěru občanů** ve stát – ČR výrazně zaostává za průměrem OECD (důvěra ve vládu: 19 % vs. 39 %, důvěra ve státní správu: 34 % vs. 45 %).

Na základě více než **2 000 odpovědí občanů**, **300 firem** a **70+ hodin rozhovorů** vzniká detailní obraz o očekáváních i frustracích uživatelů státních digitálních služeb.

### **Další zjištění:**

* Ačkoliv se **88 % lidí** považuje za digitálně zdatné, jen **62 %** se cítí komfortně při řešení úředních záležitostí online.
* Management kvality digitálních služeb státu není dostatečně řízený. Chybí **centrální místo** pro sběr a vyhodnocování dat o efektivitě a kvalitě služeb. Naději přináší vznikající **Datahub** v rámci Digitální a informační agentury.

### **Inspirace ze zahraničí**

Na akci vystoupil britský expert **Richard Pope** (spolutvůrce GOV.UK), který upozornil na potřebu politické priority pro digitalizaci státu – podobně jako například ve Velké Británii nebo Německu, kde vzniká samostatné ministerstvo pro digitalizaci.

Inspirativní debata proběhla mezi CEO Air Bank **Michalem Strculou** a ředitelem Digitální a informační agentury **Martinem Mesršmídem**, kteří se věnovali přístupům ke zpětné vazbě a motivaci pro inovace. I jejich expertní hlasy bere projekt Služby.Digital v potaz při navrhování doporučení pro budoucí vládu.

### **Co bude dál?**

Po výzkumu přijde na řadu **segmentace dat**, tvorba **mapy silných a slabých stránek** a příprava **doporučení pro příští vládu**. Kompletní výsledky budou představeny **8. září 2025** v rámci **Týdne pro digitální Česko**.

**Odkazy:**

Prezentace z akce obsahující předběžná zjištění výzkumu: <https://docs.google.com/presentation/d/1QTq314_eWABDcd1iZepOJDbTBZ6X_Y-E/edit?slide=id.g3686d6ace72_2_9#slide=id.g3686d6ace72_2_9>

Foto:\
<https://drive.google.com/drive/folders/1nXiY2oHzkVN7VOHGdVcOn4Bo_OnyW12f>\
\
Stránka projektu:\
<https://sluzby.digital>

**Kontakt:**\
Barbora Votavová\
Barbora.Votavová@cesko.digital\
602 388 860
