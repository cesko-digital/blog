---
title: "Případovka Nepanikař: Jak přijít s novým projektem do Česko.Digital"
author: lenkab
tags:
  - nepanikar
cover: https://data.cesko.digital/img/pripadovka-nepanikar/cover.jpg
date: 2024-01-04-02-35
slug: pripadovka-nepanikar
description: Deprese, úzkosti, posttraumatické poruchy, sebepoškozování,
  myšlenky na sebevraždu a další duševní poruchy trápí až 50 % mladých lidí do
  25 let. Ve chvílích, kdy potřebují akutní pomoc, mají po ruce českou appku
  Nepanikař, kterou jsme s týmem Nepanikař v Česko.Digital redesignovali. Od té
  doby si ji stáhlo přes půl milionu uživatelů. Jak takový redesign probíhá a co
  může neziskovce přinést? Čtěte v nové případovce, která přibližuje projekty z
  Akcelerátoru Česko.Digital.
lang: cs
---
Když v roce 2019 zakládala Veronika Kamenská [Nepanikař](https://nepanikar.eu/), měla za sebou zkušenost s posttraumatickou stresovou poruchou. Zjistila tehdy, že ideální pomocník pro takový stav, například jednoduchá aplikace do mobilu v češtině, na trhu chybí. *„Když se potýkáte s panickou atakou nebo myšlenkami na sebevraždu, potřebujete hlavně snadno dostupnou pomoc,“* říká Veronika. *„Měla by být v jazyce, kterému rozumíte, a měla by být nonstop po ruce.“* 

Veroniku proto napadlo připravit **mobilní aplikaci Nepanikař**. Představila si takového malého psychologa, který se vejde do kapsy, a tím pádem ho můžete mít kdykoliv u sebe. 

# Pomoc při atakách nebo sebevražedných myšlenkách jednoduše v kapse

Princip fungování aplikace je vcelku jednoduchý – vyberete si jeden z modulů nazvaných podle nejčastějších duševních potíží: deprese, úzkost a panika, poruchy příjmu potravy, chuť k sebepoškozování nebo myšlenky na sebevraždu. 

Aplikace vás pak provede činnostmi, které vám mohou pomoci se rozptýlit. Nabídne dechová a relaxační cvičení, mluvené slovo, početní úkoly nebo jednoduché hry. Díky nim se dají náhlé ataky i dlouhodobější problémy zvládnout snáze. 

![](https://data.cesko.digital/img/pripadovka-nepanikar/appka1.png)

Součástí aplikace je ale také **modul Rychlá pomoc**, přes který můžete napsat krizovou zprávu týmu Nepanikař, zavolat na linky zaměřené na psychickou pomoc, objednat se na online terapii nebo chatovat s proškolenými operátory/operátorkami týmu Nepanikař. 

![](https://data.cesko.digital/img/pripadovka-nepanikar/appka2.png)

# Původní plán? Aplikaci nám napíše developer

Aplikace Nepanikař vznikla v roce 2019, byla dostupná v **9 jazycích, využívali ji lidé ve 180 zemích světa** a vypadala takhle: 

![](https://data.cesko.digital/img/pripadovka-nepanikar/appka-old.png)

Za 3,5 roku na trhu si ji stáhlo 310 000 uživatelů. Veronika se ale spolu s týmem rozhodla, že je **čas na redesign**. Jednak kvůli nové vizuální identitě celého Nepanikař, jednak kvůli přehlednosti a snadnějšímu používání ve chvílích, kdy člověk prostě nemá sílu téměř na nic. 

*„Původně jsme měli v plánu oslovit grafika, který nám dělal web,“* říká Veronika Kamenská. *„Mysleli jsme si, že nám prostě nakreslí pár obrazovek, my je vezmeme a náš IT specialista Tomáš Chlubna je implementuje. Tečka. Jana Tomas Sedláčková z Nadace PPF, která je naším hlavním partnerem, ale přišla s nápadem na spolupráci s Česko.Digital a dokázala najít ideální propojení.“* 

Veronika proto přihlásila projekt redesignu aplikace Nepanikař do [akcelerátoru Česko.Digital](https://airtable.com/app9Whl6QSnfOF75l/shrP207QR9RrHTZEi). **Jak to funguje?** Protože se v Česko.Digital snažíme o maximální transparentnost, nejdříve o přihlášených projektech diskutujeme v komunitě. **Pokud se dobrovolníci*dobrovolnice i kmenový tým shodnou na tom, že projekt splňuje [čtyři hlavní kritéria přijetí projektu](https://cesko-digital.atlassian.net/wiki/spaces/CD/pages/832242262/Jak+na+p+ijet+projektu+do+akcelerace#%F0%9F%8E%A1-Kdy-je-rozhodnut%C3%A9%2C-%C5%BEe-projekt-jde-do-akcelerace%3F)**, a najdou se lidé, kteří se do projektu chtějí zapojit, pouštíme se do spolupráce. V případě Nepanikař to bylo na konci února 2021. 

**Prohlédněte si:** jak vypadají rozpracované projekty v Česko.Digital? Mrkněte třeba na [wiki projektu Nepanikař. ](https://cesko-digital.atlassian.net/wiki/spaces/NEP/overview?homepageId=843939852)

# Spolupráce s Česko.Digital? Očekávání splněno na 300 %

První půlrok spolupráce Nepanikař a Česko.Digital trochu skřípala. První tým, který se k projektu přidal, si nesedl lidsky ani projektově. V důležitých rolích se objevili lidé, kteří nakonec nefungovali tak, jak bylo potřeba. **Po 3 měsících jsme se proto společně dohodli, že bude projektový tým potřeba obměnit.** 

*„V novém týmu jsme si sedli hned,“* komentuje tuhle obměnu Veronika Kamenská. *„Původní tým tvořili hlavně junioři a juniorky a myslím, že se pro projekt i méně nadchli než tým nový. Novým členům/členkám projektu dávalo Nepanikař mnohem větší smysl: byli to srdcaři, kterých se téma nějakým způsobem dotýkalo nebo je přinejmenším víc bavilo. Myslím, že dobrovolničit ve svém volném čase můžeš jenom tehdy, pokud tomu, co děláš, na 100 % věříš.”*

Veroniku ostatně nadchlo, jak se tým spojil a začal společně skvěle fungovat, přestože se v něm někteří lidé znali z předchozích projektů a jiní byli úplně noví. **Do projektu Nepanikař se na straně Česko.Digital přidalo 23 lidí, kteří tvořili tým vedení projektu, marketingový tým nebo designérský a programátorský tým. Všichni pak úzce spolupracovali s týmem Nepanikař**, konkrétně s product ownerkou Veronikou Kamenskou, IT specialistou Tomášem Chlubnou a marketing leaderkou Markétou Vaňkovou. 

**Výsledkem spolupráce však nakonec nebyly jen návrhy obrazovek, jak měli lidé z Nepanikař původně v plánu.** Díky dobrovolníkům/dobrovolnicím z Česko.Digital dostala aplikace nejen nový UX redesign, ale také nové vnitřnosti. Z prostředí Qt převedli vývojáři aplikaci do Flutter a pozvali jsme lidi z Nepanikař na Hack Day, což pro ně byla obrovská zkušenost. Do projektu dále vstoupili lidé s velkými marketingovými zkušenostmi, kteří kolem Nepanikař dokázali udělat mnohem větší rozruch a zvýšit tak povědomí nejen o aplikaci, ale také o dalších aktivitách Nepanikař: Mapě pomoci, online poradně, workshopech nebo terapeutické pomoci. 

Namísto několika návrhů designu prostředí aplikace tak lidé z Nepanikař získali vhled do nových technologií, které zatím nepoužívali, naučili se pracovat s Google Analytics, přestali se bát sdílení a transparentnosti a naučili se využívat sílu marketingu a aktivně spolupracovat s designéry, programátory a ostatními lidmi v projektu. To všechno pak vedlo k **novému, uživatelsky přívětivějšímu designu aplikace Nepanikař s velkým přesahem do dalších činností organizace**. 

![](https://data.cesko.digital/img/pripadovka-nepanikar/tym.jpg)

#  

## Posuňte se dopředu díky technologiím

Přihlaste se do kurzu Nezisk.Digital. Vyberte si pro svou státní nebo neziskovou organizaci digitální nástroj a zlepšete své interní postupy. Jednoduše, zdarma, online. 

\> [Nezisk.Digital](https://cesko.digital/projects/nezisk-digital) 

## Když nevíte, zeptejte se

Nevíte si rady? Nejsem v tom sami! Na našem diskuzním fóru najdete nejen odpovědi na své otázky, rady a podporu, ale i posily a možnou spolupráci. Nečekejte na network, zeptejte se rovnou – na našem diskusním fóru. 

\> [Diskutuj.Digital](https://diskutuj.digital/)

*Editorka: Silvie Mitlenerová*

*Korektor: Josef Zemek*