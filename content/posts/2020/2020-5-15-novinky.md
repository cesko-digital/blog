---
title: 'Novinky za duben 2020: První narozeniny | Finišující projekty | Podpora od Nadace České spořitelny'
cover: https://data.cesko.digital/img/24cf1eec.jpg
author: zoul
date: 2020-05-15-16-00
slug: novinky
lang: cs
description: 'Ahoj, Česko.Digital! Duben pro nás byl navzdory kalendářním zvyklostem měsícem nadcházející sklizně – do finiše se tlačí hned několik projektů. Na konci května uvádíme na trh projekt Naši politici, ke svému závěru pak směřuje i projekt Dáme roušky. A díky úspěchu projektu Učíme online se nám podařilo získat podporu Nadace České spořitelny.'
---

Lepší dárky k blížícím se prvním narozeninám Česko.Digital jsme si asi nemohli přát. Rádi bychom je s vámi oslavili osobně, ale protože pořádná oslava osobně není vzhledem k hygienickým opatřením možná, pojďme se alespoň potkat tak, jak jsme z posledních měsíců zvyklí: virtuálně. Zveme vás tedy na společný narozeninový přípitek ve čtvrtek 21. května v 17.00! Podrobnosti najdete předem v kanálu [#general](https://cesko-digital.slack.com/archives/CG07ST9ME).

## Novinky

### Dáme roušky

Podle závěrečného dotazníku, který vyplnilo téměř 900 uživatelů služby, našili lidé zapojení do projektu Dáme roušky stovky tisíc roušek. Projekt úspěšně splnil svůj cíl a jeho marketingový tým teď rozjel plánování uzavírací kampaně. Jejím výstupem by měl být především web, na kterém chceme představit podrobná data o projektu, fotografie zapojených dobrovolníků nebo odkazy na zahraniční mapy, rozhovory a s tím spojené public relations a social media aktivity.

Chcete nám s kampaní pomoct? Naskočte do kanálu [#p-damerousky_mktg](https://cesko-digital.slack.com/archives/C0108J7HF7T), je nás zatím jen pár. Hledáme designéry, copywritery, kreativce, kohokoliv, kdo bude mít chuť přidat aktivně ruku k dílu. Podpořit projekt můžete i sdílením našich postů na [Facebooku](https://www.facebook.com/damerousky/) a [Twitteru](https://twitter.com/damerousky).

### Učíme online

Projekt Učíme online uzavřel partnerství s ministerstvem školství, které v rámci spolupráce oslovilo přes tisícovku potřebných škol; přes 400 učitelů už vidělo naše webináře Učíme nanečisto a ve sbírce hardwaru už jsme překročili laťku tisíce nasbíraných počítačů pro ty, kterým chybějící vybavení brání vzdělávat se na dálku.

Na základě úspěchu Učíme online si nás všimla Nadace České spořitelny a rozhodla se finančně podpořit jak samotný projekt, tak celé Česko.Digital. Pokud projekt Učíme online chcete podpořit též, přidejte se na [Facebooku](https://www.facebook.com/UcimeOnline/), [Twitteru](https://twitter.com/UcimeOnline) a [YouTube](https://www.youtube.com/channel/UCuiB7M-pBvI7drmtwKrYCrQ) a naskočte do kanálu [#p-ucime-online_mktg](https://cesko-digital.slack.com/archives/C010J7G623E). Aktuálně hledáme designéry, kteří nám pomůžou s tvorbou vizuální identity projektu, copywritery a social media specialisty.

### Naši politici

Největší otevřená databáze českých politiků a političek chystaná ve spolupráci s Transparency International se konečně dočkala a na konci května ji plánujeme odstartovat!

### Nedlužím státu

Máme připravený MVP, tedy minimální životaschopný produkt, úspěšně jsme otestovali formuláře, studenti Vyšší odborné školy grafické a Střední průmyslové školy grafické nám navrhují web a poslali návrhy loga, o kterých teď hlasujeme na Slacku – [přidejte se](https://cesko-digital.slack.com/archives/CHTQQN5AL)! Do půlky příštího měsíce bychom chtěli projekt spustit.

### Cityvizor

I během koronavirové krize pomalu rozbíháme kampaň na propagaci Cityvizoru během letošních krajských voleb, věnujeme se specifikaci budoucích funkcí v Productboardu a pilně pracujeme na redesignu webu cityvizor.cz, který už snad bude brzy k vidění. Slibujeme si od něj větší interakci s uživateli, kteří možná teprve hledají transparentní hospodaření pro svou obec.

### Nový web Česko.Digital

Dokončili jsme informační architekturu webu, přes wireframy jsme se dostali k vizuálnímu stylu a začínáme pracovat na konkrétních grafických návrzích komponent, ze kterých se web bude skládat. Díky tomu se pomalu může začít zapojovat i vývojářský tým, [vznikají první tickety na GitHubu](https://github.com/cesko-digital/web/issues) a řešíme například datovou reprezentaci webu. V nejbližších dnech se chystáme dotáhnout design a předat jeho první várku k vývoji.

## Adoptujte projekt!

V současnosti hledáme koordinátory pro následující dva projekty. Kdyby vám některý z nich byl blízký a chtěli jste se ho ujmout, ozvěte se!

Cílem projektu s pracovním názvem **Paragonek** je vznik jednotného místa pro plné využití elektronických účtenek tak, aby papírové účtenky už nebyly potřeba. Projekt kultivuje digitální prostředí sjednocením úložišť dodavatelů na trhu, snižuje náklady podnikatelů a podporuje bezpapírová řešení. Čeká na vás v kanálu [#p-paragonek](https://cesko-digital.slack.com/archives/CUM0HJ5QB).

Na tom, že výběrová řízení na dodavatele i nové zaměstnance by ve veřejné správě měla vypadat jinak, se shodnou prakticky všichni. V projektu **Šablony výběrových řízení** bychom rádi pomohli najít shodu i na tom, jak přesně by takové lepší výběrové řízení mohlo vypadat. Hledáme experty z veřejné správy a především koordinátora, který nám projekt pomůže posunout dopředu – ozvěte se v kanálu [#p-sablony-vyberovych-rizeni](https://cesko-digital.slack.com/archives/CSHURJA9L).

## Napsali o nás

- [V technologiích stát stále selhává. Je jako uklízečka, která sice nekrade, ale ani neuklidí, říká ikona českého IT světa Jakub Nešetřil](https://archiv.ihned.cz/c7-66754450-n03qi-67180f859a646d4) v rozhovoru pro Hospodářské noviny.
- [Ze školní lavice do virtuální učebny za pár dní. Dobrovolníci z Učíme online pomohli překlopit na internet už přes 170 škol](https://www.czechcrunch.cz/2020/04/ze-skolni-lavice-do-virtualni-ucebny-za-par-dni-dobrovolnici-z-ucime-online-pomohli-preklopit-na-internet-uz-pres-170-skol/), píše CzechCrunch.
- [Ne každá rodina má doma internet. Jak pomoci se vzděláváním dětem ze znevýhodněného prostředí?](https://radiozurnal.rozhlas.cz/ne-kazda-rodina-ma-doma-internet-jak-pomoci-se-vzdelavanim-detem-ze-8193270), ptá se Radiožurnál a jako jednu z odpovědí zmiňuje sbírku počítačů projektu Učíme online.
- [Češi inspirují svět mapou na domácí šití roušek](https://www.businessinfo.cz/clanky/cesi-inspiruji-svet-mapou-na-domaci-siti-rousek/), odkazuje portál BusinessInfo na náš projekt Dáme roušky a jeho následovníky v Německu, Brazílii, Itálii nebo Španělsku.
- [Žáci Základní školy Kamenná stezka mají notebooky od Eduzměny](https://kutnohorsky.denik.cz/zpravy_region/zaci-zakladni-skoly-kamenna-stezky-maji-notebooky-od-eduzmeny-20200419.html), píše Kutnohorský deník o příběhu jedné várky počítačů ze sbírky projektu Učíme online.
