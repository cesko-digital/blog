---
title: 'Novinky za únor 2020: Učíme online | Web pro MZČR | Dokončený Hlídač insolvencí'
cover: https://data.cesko.digital/img/6a2c9d41.jpeg
author: radja
date: 2020-03-17-18-00
slug: novinky
lang: cs
description: 'Ahoj Česko.Digital, I v těchto hektických dnech vám posíláme novinky, abyste měli přehled o všem, na čem v komunitě aktuálně pracujeme i co se za uplynulé období podařilo dotáhnout.'
---

Spuštěný web MZČR informující o aktuální situaci týkající se koronaviru, o víkendu zahájený projekt Učíme online, ve kterém pomáháme školám zprovoznit distanční vzdělávání žáků, Damerousky.cz – to jsou nejnovější projekty, o kterých se tu dnes dozvíte víc.

Co bychom ale takto v úvodu také rádi vyzdvihli, je úspěšně dotažený projekt Hlídač insolvencí, se kterým tým dobrovolníků pomáhal Hlídači státu. Čeho se projekt týká najdete níže.

Děkujeme vám všem za úžasnou podporu!

Tým Česko.Digital

## Nové projekty

### Učíme online

O víkendu jsme ve spolupráci s American Academy, GUG.cz, českým Google a českým Microsoftem spustili projekt [Učíme online](https://www.ucimeonline.cz), ve kterém pomáháme školám zprovoznit online vzdělávání. Aktuálně pro projekt hledáme dobrovolníky, kteří školám pomůžou rozběhnout software pro vzdálenou výuku. Projekt diskutujeme v kanálu [#p-ucime-online](https://cesko-digital.slack.com/archives/CUXRHTY58), chcete-li pomoct, přihlašte se rovnou do kanálu [#p-ucime-online-poptavky](https://cesko-digital.slack.com/archives/CUY3ZALFL).

### Damerousky.cz

V projektovém kanálu [#p-damerousky](https://cesko-digital.slack.com/archives/CV4566SRG) najdete vše k projektu [Damerousky.cz](https://www.damerousky.cz) – webu pro sdílení roušek, který v komunitě vznikl za neskutečných 5 hodin. Víte o někom, kdo šije roušky, nebo šijete roušky i vy? Přidejte se.

### Informační web MZČR o koronaviru

Za necelých 24 hodin se nám podařilo sehnat přes 90 expertů ochotných pomoci Ministerstvu zdravotnictví s oficiálním informačním webem o koronaviru, za dalších 24 hodin [byl web na světě](https://koronavirus.mzcr.cz) a během prvních 18 hodin provozu hravě odbavil půl milionu zobrazených stránek. Máme radost, je to pro nás skvělý příklad úspěšné spolupráce veřejné správy s IT dobrovolníky. Aktuálně diskutujeme další fáze webu, projekt najdete v kanálu [#p-koronavirus-web-mzcr](https://cesko-digital.slack.com/archives/CUT86QJ1Y).

### Jednotné místo pro elektronické účtenky

Spustili jsme nový projekt [#p-paragonek](https://cesko-digital.slack.com/archives/CUM0HJ5QB), jehož cílem je vznik jednotného místa pro plné využití elektronických účtenek tak, aby papírové účtenky už nebyly potřeba. Aktuálně řešíme koncept projektu, [přidejte ruku k dílu v dokumentu zde](https://docs.google.com/document/d/1XB-dmigsou4SeGORYJegjy-zZ7uFfAwAvVQBwRM0PAw).

### Nový web Česko.Digital

Abychom mohli v Česko.Digital co nejlépe pomáhat ostatním, pracujeme neustále i na sobě. Po několika měsících ostrého
provozu tedy přišla vhodná chvíle posunout dopředu náš web. Na tom současném píšeme, že naším standardem je otevřenost,
a proto i vývoj nového webu vedeme otevřeně v kanálu [#p-českodigital_web](https://cesko-digital.slack.com/archives/CHG9NA23D). Budeme rádi, když se k nám přidáte.

## Čerstvě dotažené projekty

### Hlídač insolvencí úspěšně dokončen

Oblíbený projekt Hlídač státu shromažďuje, propojuje, analyzuje a prezentuje důležitá data o fungování veřejné správy, například uzavřené smlouvy, veřejné zakázky nebo dotace – a díky dobrovolníkům Česko.Digital nově také [data o insolvencích](https://www.hlidacstatu.cz/insolvence), podrobnosti o projektu se můžete dočíst v [samostatném blog postu](https://blog.cesko.digital/2020/03/hlidac-insolvenci).

## Stávající projekty

### [#nasi-politici](https://cesko-digital.slack.com/archives/CK0ER8UBG)

Projekt Našipolitici.cz se blíží do finále a jeho oficiální spuštění s Transparency International plánujeme na konec března. Webová stránka je v tuto chvíli téměř hotová, za uplynulý měsíc jsme doladili většinu potřebných detailů. Na webu dotahujeme sekci Angažovanost a díky spolupráci s Hlídačem státu se nám podařilo najít cestu, jak automaticky propojit profil politika s jeho profilem na webu Centrálního registru oznámení. V tuto chvíli řešíme samotné zobrazování těchto dat na profilu politika.

### [#p-nedluzim-statu](https://cesko-digital.slack.com/archives/CHTQQN5AL)

V únoru začala spolupráce s Vyšší odbornou školou grafickou, připravují nám návrh webových stránek (máme první moodboardy) a návrhy loga Nedlužím státu. Zároveň máme hotové offline žádosti o informace o bezdlužnosti. Pokračují jednání s Generálním finančním ředitelstvím a Celní správou o umožnění přímého online přístupu lidem k těmto informacím.

### [#p-cityvizor](https://cesko-digital.slack.com/archives/CG66HNLH4)

Na podporu Cityvizoru v krajích jsme spustili kampaň zaměřenou na krajské volby 2020. Máme velkou šanci Cityvizor do krajů prosadit, protože většina krajů využívá informační systém Ginis od společnosti Gordic, který export do Cityvizoru podporuje. Připravili jsme vizuál pro kandidáty do voleb i pro občany, kteří se k volbám chystají. Sdílejte, prosím, ve svém okolí informateriál, ať informace o Cityvizoru rozšíříme. [Materiály najdete zde](https://drive.google.com/drive/folders/1kMCmOsHxk4VEZVRoxPVh3c5Ntmv_79H1).

### [#p-sablony-vyberovych-rizeni](https://cesko-digital.slack.com/archives/CSHURJA9L)

Stále hledáme koordinátora, který nám pomůže tento projekt posunout dopředu. Máme několik tipů na zástupce státní správy, kteří IT zakázky chtějí dělat jinak, chuť zapojit se má také celá řada IT expertů. Ozvěte se nám, prosím, přímo do Slack kanálu projektu [#p-sablony-vyberovych-rizeni](https://cesko-digital.slack.com/archives/CSHURJA9L).
