---
title: 'Novinky za červen 2020: Dáme roušky se loučí - Pomozte nám se sbírkou počítačů pro potřebné rodiny'
cover: https://firebasestorage.googleapis.com/v0/b/blog-cesko-digital.appspot.com/o/2020%2Fjune_cover.jpeg?alt=media&token=d24d3a2b-2479-4b88-be97-9d790673d16d
author: radja
date: 2020-07-10-10-00
category: blog
slug: novinky
lang: cs
description: 'Ahoj, Česko.Digital! Červen byl pro nás především měsícem rozloučení s úspěšným projektem Dáme roušky. Komunita Česko.Digital se v něm během hektických dní na začátku koronavirové krize spojila se startupem Mapotic a v řádu hodin vytvořila komunitní mapu pro distribuci roušek. Tým dobrovolníků tak pomohl tisícům lidí vyrobit a distribuovat stovky tisíc roušek a inspiroval hned několik zahraničních projektů. Více si můžete přečíst níže. Díky všem, kdo jste byli u toho!'
---

A přestože nám začaly školní prázdniny, dál pilně pracujeme na projektu Učíme online a zejména na zajištění dalších počítačů do sbírky. Mnoho znevýhodněných dětí se totiž právě během letních prázdnin doučuje s dobrovolníky z organizací jako Člověk v tísni. Zároveň se potvrdilo, že celá řada škol bude ve využívání online výuky pokračovat a potřeba dostupnosti počítačů pro všechny děti tak je stále velmi aktuální. 

Pracujete ve firmě, která by do sbírky mohla darovat počítače? Pomozte nám svou firmu oslovit. Nemáte ve firmě volné počítače, ale chcete přispět jinak? Podklady pro oslovení a přehled způsobů, jak nás můžete podpořit, najdete [zde](https://docs.google.com/document/d/1zoIMvjizy1HvvgSfJtbRuOE8GNfIN051Ww8e6fFj_GI/edit#).

Co se děje na dalších projektech, kde můžete přidat ruku k dílu i co si o nás v uplynulém měsíci šuškala česká média, najdete níže. 

## Novinky v projektech

### Naši politici

O úspěšném startu projektu, který má za sebou první měsíc ostrého provozu, se rozepsala celá řada médií - [CzechCrunch](https://www.czechcrunch.cz/2020/06/politici-pod-drobnohledem-cesko-digital-transparency-a-hlidac-statu-spousti-faktickou-databazi-nasipolitici-cz/), [iRozhlas](https://www.irozhlas.cz/volby/novy-web-nasi-politici-ceskodigital-transparency-international-hlidac-statu_2006031706_onz), nebo [Forbes](https://www.forbes.cz/proklepnete-si-sveho-politika-na-jednom-miste-najdete-majetkove-vazby-i-jak-casto-lze/). Naše politiky jsme předali týmu Transparency International, který o něj bude nadále pečovat, a úspěšnou spolupráci jsme [nezapomněli oslavit](https://cesko-digital.slack.com/archives/CK0ER8UBG/p1593021912454300). 

### Dáme roušky

Projekt, který vznikl jako odpověď na akutní potřebu v nouzovém stavu, naplnil svou misi a na původní adrese [damerousky.cz](http://www.damerousky.cz) teď najdete příběh projektu shrnující dosažené výsledky. 87 000 uživatelů během prvních 24 hodin, 2,5 milionu návštěv a odhady množství ušitých a prostřednictvím projektu předaných roušek se pohybují mezi 600 000 do dvou milionů. To jsou úspěchy webu, který komunita dobrovolníků s využitím komunitní mapy Mapoticu postavila během 3 hodin. Jak celý projekt vznikal, si můžete přečíst v [rozhovoru s dobrovolníky](https://blog.cesko.digital/2020/06/damerousky) Martinem, Honzou a Anamárií. 

### Učíme online

I když škola skončila a mnoho z vás si užívá prázdniny se svými školáky nebo budoucími prvňáčky, my pilně pokračujeme v projektu. Stále pokračujeme v zajištění dalších počítačů, protože právě přes léto je aktuální potřeba sociálních služeb a možnosti doučování potřebných rodin. Přes prázdniny také budeme ve spolupráci s MŠMT pomáhat budovat komunitní odborný portál Edu.cz, který má ambici být prvním místem sdružujícím informace o vzdělávání od provozovatelů škol po rodiče. Brzy budeme hledat technickou posilu, přidejte se do našeho kanálu [#p-ucime-online](https://cesko-digital.slack.com/archives/CUXRHTY58).

### Nedlužím státu

Ze zkušenosti poraden, na které se naši uživatelé obracejí, jsme nasbírali hlavní user stories. Studenti z Vyšší odborné školy grafické nám k vybranému logu dodali [několik variant grafického návrhu webu](https://cesko-digital.slack.com/archives/CHTQQN5AL/p1592811455057800), ze kterých jsme si vybrali dvě, o kterých budeme hlasovat a budeme na nich dále pracovat. Dál nás čeká zjednodušování připravených textů, práce na webu podle vybraného designu a plán jeho spuštění. Kdybyste nám s čímkoliv z toho mohli pomoct, rádi vás uvidíme v kanálu [#p-nedluzim-statu](https://cesko-digital.slack.com/archives/CHTQQN5AL)!

### Cityvizor

Aktuálně se potýkáme s nedostatkem vývojářů pro technologie Vue.js, Angular a Javascript, kteří mají čas pár hodin týdně a chuť s námi projekt transparentního hospodaření rozvíjet. S blížícími se krajskými volbami je Cityvizor více než aktuální. Zároveň další pražské části ohlásily využívání Cityvizoru, z čehož máme upřímnou radost. Velmi nadějně to vypadá s koordinátorskou posilou, konkrétně dvou spolu-koordinátorek do tandemu, které projekt pomohou před krajskými, ale i senátními volbami pořádně rozhýbat. Přidejte se k týmu na [#p-cityvizor](https://cesko-digital.slack.com/archives/CG66HNLH4).

### Šablony výběrových řízení

Máme za sebou několik debat s lidmi, kteří by chtěli nebo dokázali s projektem pomoci – například vládním zmocněncem Vladem Dzurillou nebo prezidentem ICT Unie Zdeňkem Zajíčkem, a chystáme se na debatu s Miloslavem Marčanem, ředitelem odboru informatiky Ministerstva průmyslu a obchodu. Identifikovali jsme kritická místa, ze kterých vybereme několik k řešení v našem projektu, a chystáme další schůzky. Pokud se chcete přidat, najdete nás v kanálu [#p-sablony-vyberovych-rizeni](https://cesko-digital.slack.com/archives/CSHURJA9L).

### Nový web Česko.Digital

Minulý měsíc jsme dočasně zastavili práci na vizuálním designu webu, abychom mohli s kmenovým týmem Česko.Digital lépe definovat zadání a prezentaci celé organizace. Podařilo se nám dát dohromady strukturované zadání i vizuální představu, v kanálu [#design](https://cesko-digital.slack.com/archives/CK3A3G7N2) jsme úspěšně našli vhodného pomocníka pro brand design (díky!) a práce na vizuální identitě se opět rozbíhá. Pomalu se blížíme k programování – pokud byste chtěli přiložit ruku k dílu, naskočte do [#p-českodigital_web](https://cesko-digital.slack.com/archives/CHG9NA23D).

### Paragonek

Cílem projektu s pracovním názvem Paragonek je vznik jednotného místa pro plné využití elektronických účtenek tak, aby ty papírové už nebyly potřeba. Projekt kultivuje digitální prostředí sjednocením úložišť dodavatelů na trhu, snižuje náklady podnikatelů a podporuje bezpapírová řešení. V současnosti hledáme pro projekt koordinátora – pokud je vám téma blízké a chcete se ho ujmout, ozvěte se v kanálu [#p-paragonek](https://cesko-digital.slack.com/archives/CUM0HJ5QB).

## Napsali o nás

- „Ideální forma výuky na dálku by umožnila i komunikaci žáků mezi sebou,“ zní titulek [pořadu TV Nova](https://tn.nova.cz/clanek/debaty-u-piva-na-tema-vyuky-na-dalku-jak-ji-zvladli-rodice-a-ucitele.html), ve kterém debatovala Eva Pavlíková, koordinátorka projektu Učíme online.
- „Hospodaření městské části otevřeně a přehledně“, [chlubí se Praha 11 nasazením Cityvizoru](https://www.praha11.cz/cs/media/aktuality/aktuality-z-prahy-11/hospodareni-mestske-casti-otevrene-a-prehledne-praha-11-spustila-rozklikavaci-rozpocet.html). Není sama – jak píše Portál hlavního města Prahy, [Cityvizor nasazují i další městské části Prahy](https://www.praha.eu/jnp/cz/o_meste/magistrat/tiskovy_servis/tiskove_zpravy/prazske_mestske_casti_se_zapojuji_do.html).
- „Češi ušili přes půl milionu roušek. Interaktivní mapa, která inspirovala celý svět, nyní končí,“ [píší o úspěšném zakončení projektu Dáme roušky  Hospodářské noviny](https://domaci.ihned.cz/c7-66782020-kmml5-209c13eefeae857).
- A ještě jednou Učíme online: „V koronakrizi zabodovali ajťáci. Nerovné šance ve vzdělávání i díky nim už nejsou soukromý problém, ale veřejné téma,“ [všímá si server rodičevítáni.cz](https://www.rodicevitani.cz/koronavirus/v-koronakrizi-zabodovali-ajtaci-nerovne-sance-ve-vzdelavani-i-diky-nim-uz-nejsou-soukromy-problem-ale-verejne-tema/).
