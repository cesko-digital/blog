---
title: 'Novinky za květen 2020: Spouštíme Naše politiky a hledáme posily'
cover: https://data.cesko.digital/img/1f7c3e48.jpg
author: zoul
date: 2020-06-8-10-00
category: blog
slug: novinky
lang: cs
description: 'Ahoj, Česko.Digital! Na přelomu května a června jsme vypustili do světa první dlouhodobý projekt, který v Česko.Digital vznikl úplně od nuly – společně s Transparency International a Hlídačem státu vám představujeme Naše politiky, největší databázi českých politiků a političek. O startu projektu už si můžete přečíst například v CzechCrunch nebo na iRozhlas.cz, další zajímavé texty od Česko.Digital i médií budou následovat.'
---

Jak už jsme vám [psali minule](http://localhost:8000/2020/05/novinky), Česko.Digital získalo na svůj provoz do konce roku finanční podporu od Nadace České spořitelny. Díky tomuto příspěvku můžeme rozšířit placený páteřní tým, který poskytuje dobrovolníkům potřebné organizační zázemí, stabilitu a plnou pozornost. Momentálně hledáme vhodné kandidáty pro tyto role:

- [Chief Technical Officer](https://wiki.cesko.digital/display/CD/CTO)
- [Koordinátor(ka) nových projektů](https://wiki.cesko.digital/x/9wEY)
- [Komunitní a projektový koordinátor nebo koordinátorka](https://wiki.cesko.digital/x/mgEY)
- [Marketingová manažerka nebo manažer pro Česko.Digital](https://wiki.cesko.digital/x/vAEY)
- [Marketingová manažerka nebo manažer pro Učíme online](https://wiki.cesko.digital/x/6gEY)

Úplný přehled nabízených pozic s podrobnostmi a kontakty [najdete na naší wiki](https://wiki.cesko.digital/x/swEY). Těšíme se na vás!

## Novinky v projektech

### Dáme roušky

Dál pracujeme na závěrečném webu, který bude rekapitulovat rychlý vznik, překotný vývoj a obrovskou akceschopnost komunity na tomto projektu. Chtěli bychom lidem ukázat, že když se spojí, dokážou zázraky. Získali jsme ocenění [Hrdina boje s koronavirem](https://www.czechtop100.cz/cs/aktualne/detail/obdivovane-firmy-11341) od Czech Top 100 / Obdivované firmy roku 2020 – tyhle díky patří celému zapojenému týmu a komunitě Česko.Digital. A najdete nás také v celosvětovém katalogu [Covid Innovations](https://www.covidinnovations.com/home/czech-initiative-damerouskycz-connects-people-sewing-masks-with-those-who-need-them).

### Učíme online

S velkou slávou jsme pro letošní školní rok zakončili interaktivní webináře pro učitele [Učíme nanečisto](https://www.youtube.com/watch?v=Tjrxf09F6Q8&list=PLR4-GsolImNfY63GzscCxwxqccmAgsRXA). Pokračujeme v podpoře škol (už jsme pomohli téměř 400 školám!) a [rozšiřujeme tým na dlouhodobou spolupráci](https://wiki.cesko.digital/x/swEY). Jak říká koordinátorka projektu Eva Pavlíková: „Otevřením škol naše práce nekončí, naopak začíná.“

### Nedlužím státu

Štafetový kolík koordinátora projektu převzal od Lukáše Blažka nový koordinátor Tomáš Zemanec. V rámci pokračujících prací na novém vzhledu jsme vybrali logo, pracujeme na nejčastějších user stories podle zkušeností z poraden, na které se naši uživatelé obracejí, a připravujeme sběr zpětné vazby od prvních uživatelů po blížícím se spuštění projektu. Pokud vás problematika dluhů, exekucí a jejich dopadu na naši společnost zajímá, přidejte se v kanálu [#p-nedluzim-statu](https://cesko-digital.slack.com/archives/CHTQQN5AL).

### Cityvizor

Spolek Otevřená města [hledá vývojáře](https://cesko-digital.slack.com/archives/CG66HNLH4/p1591101663135800), který by se Cityvizoru mohl soustavněji věnovat. Pokud byste chtěli přispět k transparentnímu hospodaření obcí programováním open source projektu, neváhejte se ozvat na e-mail [cityvizor@otevrenamesta.cz](mailto:cityvizor@otevrenamesta.cz) nebo v kanálu [#p-cityvizor](https://cesko-digital.slack.com/archives/CG66HNLH4). Úvazek zhruba 30 hodin měsíčně, odměna 500 Kč za hodinu.

### Šablony výběrových řízení

Projekt úspěšně našel svou koordinátorku Zuzanu Fialovou; pod jejím vedením dáváme dohromady seznam odborníků ze státní i soukromé sféry, kteří by chtěli téma státních IT zakázek posunout dopředu, a chystáme druhé kolo [debaty o státních IT zakázkách](https://blog.cesko.digital/2020/02/debata). Pokud vás toto téma zajímá, těšíme se na vás v kanálu [#p-sablony-vyberovych-rizeni](https://cesko-digital.slack.com/archives/CSHURJA9L).

### Nový web Česko.Digital

Příprava webu pokračuje na několika frontách zároveň – chystáme texty a vývojáři už si vyhrnují rukávy, ale zároveň ještě investujeme čas do variant vizuální identity; chceme mít jistotu, že nový web bude dobrá výkladní skříň naší práce a našich hodnot.

### Paragonek

Cílem projektu s pracovním názvem Paragonek je vznik jednotného místa pro plné využití elektronických účtenek tak, aby papírové účtenky už nebyly potřeba. Projekt kultivuje digitální prostředí sjednocením úložišť dodavatelů na trhu, snižuje náklady podnikatelů a podporuje bezpapírová řešení. **V současnosti hledáme pro projekt koordinátora** – kdyby vám byl blízký a chtěli jste se ho ujmout, ozvěte se v kanálu [#p-paragonek](https://cesko-digital.slack.com/archives/CUM0HJ5QB).

## Napsali o nás

- [Česko.Digital získává 5 milionů na podporu vzdělávání](https://www.czechcrunch.cz/2020/05/cesko-digital-ziskava-5-milionu-na-podporu-vzdelavani-otevrenim-skol-nase-prace-zacina-hlasi-projekt-ucime-online/), píše CzechCrunch. A Eva Pavlíková, koordinátorka projektu Učíme online, k tomu dodává: „Otevřením škol naše práce nekončí, naopak začíná.“
- K budoucnosti projektu Učíme online se Eva Pavlíková vyjadřuje i pro [TV Nova](https://tn.nova.cz/clanek/reditele-se-boji-druhe-vlny-skoly-se-mohou-na-podzim-zase-zavrit.html), kde ministr školství Robert Plaga zmiňuje Učíme online jako jeden nástrojů ke zvládnutí digitálního vzdělávání.
- Podrobněji se Robert Plaga spolupráci s Učíme online věnuje v [rozhovoru pro Deník.cz](https://www.denik.cz/z_domova/ministr-plaga-skoly-pravidla-navrat-zaci-20200524.html): „Jsem rád, že se nám podařilo se sdružením Česko.Digital rozběhnout podporu školám, kde se vzdálená online výuka příliš nedaří, a zároveň rodinám, kterým dobrovolníci poskytují technické vybavení.“
- [Co bude největší výzva, které bude česko čelit, a jaké je podle vás řešení?](https://www.respekt.cz/tydenik/2020/21/co-bude-nejvetsi-vyzva-ktere-bude-cesko-celit-a-jake-je-podle-vas-reseni), ptá se Respekt a jako jednu z odpovědí nabízí Česko.Digital.
- Na třetím ročníku mezinárodní konference Prague City Data Congress, které se kromě jiných zúčastnila Audrey Tang, tchajwanská ministryně pro digitalizaci, přednášel Jakub Nešetřil o [využití open source technologií ve veřejné správě](https://vimeo.com/414692461#t=15572s).
