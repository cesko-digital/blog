---
title: "Novinky za leden 2020: Nový projekt Šablony výběrových řízení | Debata k modernímu řízení IT zakázek | Posily v týmu"
cover: https://i.imgur.com/rlXysli.jpg
author: radja
date: 2020-02-19-10-03
category: blog
slug: novinky
lang: cs
description: "Ahoj Česko.Digital, leden byl jízda. A jaká! Rozjíždíme nový projekt „Šablony výběrových řízení“, stávající projekty se posouvají vpřed, rozrůstá se nám tým. A v návaznosti na dění okolo zakázky na elektronické známky bylo opravdu živo – společně s Paralelní Polis a Hlídačem státu jsme zorganizovali debatu k modernímu řízení IT zakázek ve státní správě a na místě představili Příručku řízení státních IT projektů, překlad textu americké 18F. Užijte si čtení. Tým Česko.Digital"
---

<br>

## Co je u nás nového

### Nové posily na palubě

V roli tech leadů se do Česko.Digital pro bono zapojují skvělí Míla Votradovec, Lukáš Křečan a Jiří Šitina, kteří budou pomáhat s přípravami technických zadání, podkladů, dokumentace, se správou GitHubu, code-reviews apod. V technickém týmu se tak přidají k Martinu Wenischovi, který s námi spolupracuje už několik měsíců.

Intenzivněji se pak přidávají i Tomáš Znamenáček (zoul), který bude připravovat zajímavý a inspirativní obsah nejen pro náš blog, a Albert Zikmund, který bude po svém zapojení do projektu Naši politici nově nejen parťákem pro designéry v naší komunitě, ale pomůže v oblasti designu i nám.

### Kanál #core-team

Jak být opravdu otevření? Sami se to učíme. A protože nám na této naší hodnotě záleží, otevíráme do komunity náš organizační kanál na Slacku. Na [#core-team](https://cesko-digital.slack.com/app_redirect?channel=core-team) najdete komunikaci k tomu, co aktuálně řešíme. Můžete se přidat a přispět.

### Debata k modernímu řízení IT zakázek

Jak změnit způsob řízení IT projektů, abychom neopakovali nedávnou zkušenost se zakázkou na elektronické dálniční známky? V návaznosti na hackathon #Znamkamarada jsme společně s Paralelní Polis a Hlídačem státu zorganizovali debatu, na které jsme diskutovali konkrétní kroky, jak moderní řízení IT zakázek ve státní správě podpořit. Dobře si uvědomujeme, že jednou debatou toto téma nevyřešíme, vnímáme ji ale jako zásadní první krok – pokud vás státní IT zakázky zajímají, [přečtěte si shrnutí debaty](https://blog.cesko.digital/2020/02/debata).

### Příručka řízení státních IT projektů je na světě

Základní principy, které je potřeba dodržet při analýze, zadávání, řízení a provozu státních IT systémů. Jasně, netechnicky, srozumitelně. To je český překlad textu od americké 18F, o který se postaral Tomáš Znamenáček. Čerstvě vydanou příručku si můžete [stáhnout na našem blogu](https://blog.cesko.digital/2020/01/prirucka).

<br>

## Jak se daří aktuálním projektům

### Šablony pro zadávání IT projektů

Vykopáváme projekt vzorových šablon pro výběrová řízení na dodavatele i lidi. Působíte ve státní správě a řešíte některou z těchto otázek? Máte v této oblasti zkušenosti? Přidejte se do kanálu [#p-sablony-vyberovych-rizeni](https://cesko-digital.slack.com/app_redirect?channel=p-sablony-vyberovych-rizeni). Chceme téma víc prodiskutovat.

### Naši politici

S projektem Našipolitici.cz se blížíme k oficiálnímu spuštění, které s Transparency International plánujeme na konec března. Podařila se nám intenzivní konsolidace dat včetně doplnění chybějícího obsahu, který považujeme pro úspěšné spuštění za klíčový. Po obsahové stránce je v tuto chvíli web téměř připravený a ladíme detaily a některé mezní případy. Z těch zásadních například příslušnost k politické straně, kde vstupuje do hry řada faktorů ovlivňujících výsledný údaj na profilu politika.

Na frontendu nám zbývá dořešit drobnosti, jako náhledy pro sociální sítě, empty states, přidání informace o poslední obsahové aktualizaci profilu politika apod. Z klíčových bodů pro spuštění je stále v řešení obsah sekce „V médiích“ a obsah sekce „Angažovanost“. Ověřujeme pak také možnosti automatického propojení profilu politika s jeho profilem na webu Centrálního registru oznámení. Jinými slovy web je hotový a ladíme detaily. Stav celého projektu i všech konkrétních bodů v řešení lze sledovat na veřejném [Trello boardu](https://trello.com/b/gJA4Y6Ml/naši-politici).

### CityVizor

Na CityVizoru jsme pro řízení požadavků rozvoje začali využívat aplikaci [ProductBoard](https://www.productboard.com), kde nyní nastavujeme všechny parametry pro správnou prioritizaci požadavků a nástroj začneme od konce února používat. Součástí nasazení bude i integrace s GitHubem.

Zároveň dokončujeme vyhodnocení výzkumu na obcích a budeme pokračovat výzkumem s dalšími cílovými skupinami – občan a novinář. Chceš nám s výzkumem pomoct? Napiš nám do našeho Slack kanálu [#cityvizor](https://cesko-digital.slack.com/app_redirect?channel=p-cityvizor).

### Přehled dluhů → Nedlužím státu

Projekt s pracovním názvem „Přehled dluhů“ má nový název – „Nedlužím státu“ je na světě. Na doméně nedluzimstatu.cz tak chceme během prvního pololetí 2020 testovat první beta verzi.

Tým studentů VOŠG pod vedením Zbyňka Trnkiewicze pak připravuje návrh kompletní brand identity projektu včetně webové stránky. Začínáme zároveň s výběrem technologií a oslovováním institucí, které budou zahrnuté v první vlně.

### Hlídač státu

Hlídač státu i nadále pomáhá Našim politikům s poskytováním dat a vývojem API pro widgety s informacemi o kontaktech, rolích politiků, informacemi z Demagoga a dalšími rozšířeními.

<br>

## Napsali o nás

Vybíráme zajímavé výstupy z médií:

* E-shop na dálniční známky je špička ledovce, bojujeme o desítky miliard korun ([Digibiz]((https://digibiz.cz/jakub-nesetril-cesko-digital-e-shop-na-dalnicni-znamky-je-spicka-ledovce-bojujeme-o-desitky-miliard-korun/)))
* Stát se pokusí řídit IT zakázky moderně a agilně. Pomůže mu Česko.Digital ([Lupa.cz]((https://www.lupa.cz/aktuality/stat-se-pokusi-ridit-it-zakazky-moderne-a-agilne-pomuze-mu-cesko-digital/)))
* To, co bylo vytvořeno, je skutečně velice funkční, říká odborník Nešetřil o výsledku hackatonu ([iRozhlas.cz](https://www.irozhlas.cz/zpravy-domov/e-shop-hackathon-dalnicni-znamky-it-system-havlicek-babis-ano-programatori-jakub_2001270957_onz))
