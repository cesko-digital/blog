---
title: "Radost má i vedení společnosti: Expertní dobrovolnictví přináší firmě
  know-how, flexibilitu i spokojenější zaměstnance"
author: veronika.uhrova
cover: https://data.cesko.digital/img/expert-dobrovolnictvi.png
date: 2022-08-31-10-35
slug: expertni-dobrovolnictvi-prinasi-firme-know-how-flexibilitu-i-spokojenejsi-zamestnance
description: Možná se ptáte sami sebe – jakým způsobem můžu povzbudit
  zaměstnance, aby si rozšířili vlastní obzory, aby hledali nové odpovědi na
  otázky, které už nějakou dobu visí ve vzduchu? Nebo jak je motivovat, aby si
  rozšiřovali své know-how? Podle nás je expertní dobrovolnictví cesta, jak do
  firem spolehlivě přinášet inovace a jak podpořit zaměstnance ve vzdělávání a
  profesním rozvoji. A jaké výhody to může přinést vám jako zaměstnavatelům?
lang: cs
---
# Proč právě expertní dobrovolnictví?

Protože takové dobrovolnictví je **strategická aktivita**, která umožňuje zaměstnancům **využít profesní znalosti a dovednosti a získat nové či rozvinout ty stávající**. A to tak, že se zapojují do dobrovolnických aktivit v externí neziskové organizaci, která postrádá konkrétní kompetence ve vlastním týmu. Tím, že podpoříte své zaměstnance v dobrovolnictví, můžete také jako firma jednoduše ukázat, že si vážíte talentovaných lidí a nabízíte jim reálné příležitosti, jak se profesně a osobnostně posouvat.

<br>

# Jaké výhody expertní dobrovolnictví přináší vašim zaměstnancům?

Zaměstnanci-dobrovolníci potvrzují, že **být součástí komunity**, ve které si mohou **vyzkoušet nové role** a **uplatnit svou kreativitu**, má pro ně význam jak v profesním, tak i v osobním životě.

Neustále získávají zpětnou vazbu v podobě konstruktivní kritiky a cítí podporu celého týmu. Podle [výzkumu Booth et al. (2009)](https://www.sciencedirect.com/science/article/pii/S105348222100053X#bb0070) souhlasilo 79 % respondentů s tím, že díky svému dobrovolnickému angažmá **posílilo své mezilidské dovednosti** a uplatnilo je v praxi – zejména leadership, týmovou spolupráci, komunikaci a prezentační dovednosti. 32 % respondentů pak uvedlo, že **získalo** také **technické dovednosti**.

Jak uvádí rovněž dobrovolnice [Veronika Uhrová](https://www.linkedin.com/in/veronika-uhrov%C3%A1-57619572/): *„Být součástí komunity Česko.Digital pro mě znamená příležitost, jak rozvíjet svou kreativitu, učit se novým věcem a spolupracovat na zajímavých projektech přínosných pro celou společnost. Neustále se mi dostává zpětné vazby, přičemž jde o vyváženost kritiky a uznání, a cítím podporu celého týmu. Učím se, jak být více flexibilní, jak si účinně rozvrhnout čas a jak efektivněji spolupracovat. Současný zaměstnavatel mě v dobrovolničení velmi podporuje, protože chápe, že vystoupení z komfortní zóny a rozšiřování si obzorů není obohacením jen pro mě samotnou, ale rovněž pro celou firmu.“*

Další výhodou je zcela jistě možnost podílet se na **společensky přínosných projektech** a prostřednictvím své práce tak měnit svět k lepšímu. Ostatně jak dokazují data [OECD Better Life Index](https://www.sydney.edu.au/news-opinion/news/2017/05/03/7-surprising-benefits-of-volunteering-.html), lidé, kteří dobrovolničí, jsou právě ti, kteří jsou více spokojeni se svým životem.

*„Filantropie a podpora neziskových organizací je zakódována v DNA firemní kultury Googlu. Kromě dlouhodobé a systematické pomoci neziskovému sektoru v Česku například prostřednictvím produktů Googlu, poskytováním reklamního prostoru nebo přímé finanční pomoci, podporuje firma své zaměstnance, aby přiložili ruku k dílu a zapojili se do dobrovolničení nebo charitativních aktivit. Myslím, že pro každého je přínosné vystoupit občas ze své pracovní bubliny a nabídnout své služby ve prospěch společnosti, ve které všichni žijeme. Tyto spolupráce nás mohou obohatit o pohledy zvenčí, nová řešení problémů a sdílení zkušeností, což určitě platí pro obě strany – jak pro neziskovky, tak pro lidi z korporátu,“* říká manažerka komunikace Googlu [Iva Fialová](https://www.linkedin.com/in/iva-fialova/).

<br>

# A jaké výhody přináší vám jako zaměstnavatelům?

Zaměstnanci se prostřednictvím expertního dobrovolnictví učí **nalézat nová řešení** a mnohem **efektivněji spolupracovat**. Díky tomu dokážou lépe uchopit změny, které se odehrávají ve společnosti a na trhu. Přispívají tak k **vytvoření nových produktů**, které přilákají nové zákazníky. Aktivně se tedy podílejí na **dlouhodobém úspěchu firmy**. Potvrzují to i výsledky [výzkumu Muthuri et al. (2009)](https://www.sciencedirect.com/science/article/pii/S105348222100053X#bb0070).

V rámci dobrovolnických aktivit jsou vaši zaměstnanci v kontaktu s novými lidmi a pracují s různými tématy. Pohybují se tak mimo svou sociální bublinu a denní rutinu. Taková zkušenost je inspiruje. Znamená to, že se budou **více angažovat** a přinesou do firmy **větší diverzitu**. Společně tak vytvoříte vstřícné pracovní prostředí, kde budete **naplno žít hodnoty firmy** a jako tým prospějete společnosti konkrétním a viditelným způsobem. Ve výsledku na tom tedy vydělají všichni zúčastnění.

V Česko.Digital spolupracujeme v této oblasti už nějakou dobu s naším partnerem Avast, který umožňuje svým zaměstnancům věnovat nějakou část pracovního úvazku dobrovolničení. *„Firemní dobrovolnictví má z našeho pohledu několik obrovských výhod. Je to způsob, jak můžeme společně podporovat neziskové organizace v rámci expertizy, kterou většinou tyto organizace nemají. Díky dobrovolnictví se zaměstnanci posouvají také profesně: získávají nové schopnosti, rozšiřují své obzory a poznávají nové lidi. Prohlubuje se u nich také pocit satisfakce, motivace a pozitivní vztah k firmě, která umožňuje svým zaměstnancům se takto zapojovat,“* vysvětluje Julia Helena Szymanská, Employee Engagement Manager z [Avast Foundation](https://foundation.avast.com/).

<br>

# Proč v Česko.Digital podporujeme expertní (firemní) dobrovolnictví?

V Česko.Digital pracujeme na tom, aby se expertní dobrovolnictví prosadilo jako **běžná součást vzdělávání a CSR programů** společensky zodpovědných firem. 

*„Věříme, že expertní dobrovolnictví je cesta, jak využít lidský kapitál v budování lepší společnosti. U nás mají členové komunity radost, že mohou pomáhat tam, kde jim to dává smysl, jejich zaměstnavatelé jsou rádi, že se propojují, získávají zkušenosti a jsou pak v práci spokojenější. Usilujeme proto o to, aby do roku 2030 každá firma podporovala expertní dobrovolnictví jako běžnou součást společenské zodpovědnosti,“* vysvětluje CEO Česko.Digital Eva Pavlíková.

Snažíme se zajistit srozumitelné a funkční prostředí, ve kterém se [může každý snadno zapojit](https://cesko-digital.atlassian.net/l/cp/rA0Hjbp1), získat nové znalosti a dovednosti či rozvíjet ty stávající. Budeme rádi, přinesete-li jako tým své nadšení a zkušenosti i do naší komunity! Ozvěte se nám na [ahoj@cesko.digital](mailto:ahoj@cesko.digital), budeme se těšit!

*Korektor: [Lukáš Vaňous](https://www.linkedin.com/in/lukasvanous)*