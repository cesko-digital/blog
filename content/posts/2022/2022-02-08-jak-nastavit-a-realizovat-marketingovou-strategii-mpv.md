---
title: Jak nastavit a realizovat marketingovou strategii (pro MVP) v 7 krocích
author: marketa.horakova
tags:
  - strecha-dusevniho-zdravi
cover: http://data.cesko.digital/img/clanek_7-kroku-MVP/clanek_7-kroku-cover.jpg
date: 2022-02-09-12-00
slug: jak-nastavit-a-realizovat-marketingovou-strategii-mpv
description: Projekt Střecha duševního zdraví byl pro mě láskou na první pohled.
  Jako marketingový koordinátor jsem se k němu přidala v půlce září 2021. Cílem
  týmu bylo vypustit začátkem listopadu do světa MVP – minimální produkt – webu
  Safezóna. Proč jsem navrhla na první pohled složitější variantu s přípravou
  ještě jedné stránky navíc? A jak může dobré plánování a stálá komunikace
  zásadně ovlivnit výsledek? Dozvíte se v článku.
lang: cs
---
Mojí rolí bylo naplánovat aktivity, které spuštění Safezóny podpoří a dostanou ji k těm správným lidem. Začala jsem stejně jako vždycky. **Načetla jsem si o projektu dostupné informace a pobavila se o něm se všemi projektovými koordinátory.** Díky tomu jsem pochopila pozadí projektu a jeho směřování.



A o co v projektu jde? Safezóna je místo určené zejména žákům 2. stupně základní školy, kde najdou informace týkající se duševního zdraví, prevence psychických potíží a odkazy na příslušné organizace. Více o portálu samotném se dočtete v [článku na blogu](https://blog.cesko.digital/2021/11/safezona-je-na-svete). 

<br>

## Krok 1: Nastavit si cíle

Věděli jsme, že při spuštění MVP (MVP je minimální funkční produkt se základními funkcionalitami, avšak plně použitelný, který umožňuje získat zpětnou vazbu) budeme mít zpracovaná 3 témata z oblasti duševního zdraví z plánovaných 15. Nedávalo tedy smysl projekt představit rovnou dětem, ale jít na to z druhé strany.



Jako marketingové cíle jsem nastavila: 

1. **brand awareness mezi odbornou veřejností** s jednoduchým záměrem informovat a nadchnout
2. **získání možných nových spolupracovníků a lidí**, na které se můžeme obrátit třeba pro zpětnou vazbu



**Cíle jsem rozpadla do [SMART Goals](https://www.youtube.com/watch?v=1-SvuFIQjK8)**, které nám definovaly, kam se chceme dostat, za jak dlouhou dobu a s jakým výsledkem. To jsem shrnula do dokumentu, který byl všem k dispozici a k případným komentářům.



Jsem vizuální člověk, potřebuji vše vidět. A stejně tak **pro tým je skvělé, když vidí, co máte namyšleno**.

![](https://data.cesko.digital/img/clanek_7-kroku-MVP/clanek_7-kroku-1.png)



## Krok 2: Vědět, na koho cílíme

Jelikož jsem nastoupila do rozjetého projektu, spousta věcí už byla připravená, jako třeba **cílové** **skupiny** (primární: děti / sekundární: rodiče a učitelé / terciární: školní psychologové, trenéři, neziskové a partnerské organizace; více o nich v [definičním dokumentu](https://cesko-digital.atlassian.net/wiki/spaces/SDZ/pages/458794532/Defini+n+dokument+Lean+Canvas)). 



Při spuštění jsme necílili na naši hlavní cílovou skupinu, ale až na ty další. Chtěli jsme jim **ukázat, co tu vzniká**, získat jejich zpětnou vazbu a vyzvat je: „Pojďte do toho s námi!“ 

K tomu jsem si sepsala, na koho všeho máme kontakty a kolik lidí dokážeme oslovit.

## Krok 3: Mít plán

Říká se, že když nevíte, kam jdete, tak tam nemůžete nikdy dojít. **Jednotlivé SMART Goals jsem tak rozpadla konkrétněji v čase**, abychom všichni viděli, kdy je třeba co udělat a dodat.



Terez z obsahového týmu organizace (Terézia Palaščáková, Content Manager Česko.Digital, terezia@cesko.digital) nám následně připravila **[tabulku v Confluence](https://cesko-digital.atlassian.net/l/c/XAU80G6a) s odkazy na jednotlivé dokumenty a odpovědnými osobami**. Je skvělé něco takového mít, protože pak už nikdy nic nedohledáváte.

![](https://data.cesko.digital/img/clanek_7-kroku-MVP/clanek_7-kroku-2.png)



## Krok 4: Zkomplikovat si to stránkou navíc :)

**Nechtěla jsem, abychom návštěvníky ztratili** bez toho, aby se nadchli pro myšlenku projektu a třeba nás i kontaktovali pro pozdější spolupráci. Navrhla jsem proto udělat stránku [safezona.cz](http://www.safezona.cz/) se základním popisem projektu a kontaktním formulářem. Teprve z této stránky se návštěvníci prokliknou na MVP.



V praxi to znamenalo **shrnout všechny informace z různých dokumentů** a domluvit se s [Product Ownerem](https://cesko-digital.atlassian.net/l/c/XiEuFEfK) Petrou Fritsch, co vlastně chceme světu sdělit.

![](https://data.cesko.digital/img/clanek_7-kroku-MVP/clanek_7-kroku-3.png)



## Krok 5: Vyhrnout si rukávy

Je skvělé mít tým, kde má každý přidělenou svou roli. Nám občas někdo chyběl, třeba copywriter. V tuhle chvíli můžete dělat jen dvě věci:



1. Buď někoho urychleně najít a vysvětlit mu celý projekt.
2. Nebo texty prostě sepsat.



S ohledem na blížící se datum spuštění jsem si vybrala druhou variantu. **Začala jsem blogovým článkem**, na základě něhož vznikly všechny ostatní materiály – příspěvky na sociální sítě a Slack, texty do newsletteru Česko.Digital i Učíme online, poděkování partnerům a příspěvek na blog Učíme online.



Vše jsme několikrát prošli s Product Ownerem a koordinátorem za Česko.Digital Kateřinou Kociánovou. **Zároveň jsme poprosili partnerské organizace a nadaci [Bakala Foundation](https://www.bakalafoundation.org/) o jejich vyjádření**, abychom ukázali projekt z více stran a zaštítili se profesionály.

## Krok 6: Udržovat komunikaci

Následující dva body se týkají nezbytností, které má dodržovat každý úspěšný projekt. Na projektu **děláte v týmu a je třeba ho informovat** o tom, co zrovna děláte, kdy to bude a jaké jsou další kroky. Jen tak můžete dostat zpětnou vazbu i pomoc. Na vše jsme používali Slack a projektový kanál.



**Velmi těsně jsem spolupracovala s Product Ownerem**, se kterým jsem řešila, jestli o projektu mluvíme tak, aby pasoval k celkové vizi.

## Krok 7: Mít systém

**Postupovali jsme [podle agilní metodiky](https://cesko-digital.atlassian.net/l/c/hQ1dALYY)**, ve sprintech. Náš [Scrum Master](https://cesko-digital.atlassian.net/l/c/pvfupvxA) [Kristýna Tvrdá](https://blog.cesko.digital/2021/11/jak-delat-dobro-agilne) každý úkol zapsala do nástroje Jira a hlavně na společných statusech hlídala, jestli se realizovaly.



Může se to zdát jako otrava, ale **je to velmi účinný přístup**. Vidíte, co vám zbývá, ale také můžete mít radost z toho, co všechno už se udělalo a je za vámi. Přikládám naši [roadmapu](https://cesko-digital.atlassian.net/jira/software/c/projects/SDZ/boards/6/roadmap) k nahlédnutí.

## Chcete se do projektu zapojit i vy?

V projektu dále pokračujeme a interně mu říkáme Safezóna 2.0. Čeká nás například komunikace s médii, komunikace s přihlášenými zájemci a možnými partnery a uvažujeme o zapojení influencerů. **Projekt v budoucnu chceme předat pod křídla někomu, kdo jej bude opatrovat** jako oko v hlavě a šířit myšlenku spojování dál. A samozřejmě, **neustále do týmu [hledáme posily](https://cesko.digital/opportunities)**, které nám ho pomohou rozvíjet. Víte o někom?



*Korektura: Libuše Homolová*