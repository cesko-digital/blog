---
title: Jak psát příspěvky na Facebook aneb Staňte se virtuálním kavárníkem
  snadno a rychle
author: tereza.kubickova
cover: http://data.cesko.digital/img/clanek-jak-psat-na-FB/kavarnik-cover.png
date: 2022-05-03-01-50
slug: jak-psat-prispevky-na-facebook
description: Jak začít svůj příspěvek na Facebooku, abyste čtenáře ihned
  upoutali? Je lepší psát spíš kratší nebo delší příspěvky? A kolik emotikonů je
  tak akorát? V komunitě Česko.Digital nám záleží na tom, abychom na sítích
  komunikovali co nejlépe. V rámci projektu „Tvořit může každý“ proto
  připravujeme pro dobro.copywritery i nadšence zvenčí seriál s copywriterskými
  tipy pro jednotlivé kanály. V tomto článku jsem sepsala stručný manuál, se
  kterým dokážete hravě napsat úspěšný post na Facebook. Protože měnit Česko k
  lepšímu můžeme i díky sdílení našeho společného know-how.
lang: cs
---
## 1. Konverzujte jako nad kouřícím šálkem

Primárním účelem Facebooku je bavit, zapojovat a zprostředkovávat interakce. Chceme tu vypnout, načerpat inspiraci a informace, vyjádřit svůj názor, pochlubit se zážitky, nakouknout k sousedům nebo do soukromí našich oblíbenců. Firmy tu mají prostor neformálně interagovat se svými zákazníky. Facebook je jako kavárna v online světě. A proto je nutné k němu i takto přistupovat.

* Komunikujte **přátelsky**, pište své příspěvky odlehčenou a zábavnou formou, bavte.
* Mluvte tak, jak **běžně mluvíte**.
* Kdykoli můžete, **vyprávějte příběhy**. Jsou snadno zapamatovatelné, působivé, osobní a přesvědčivé, vyvolávají emoce.

![](https://data.cesko.digital/img/clanek-jak-psat-na-FB/1.jpg)

Zdroj: [Facebook Česko.Digital](https://www.facebook.com/cesko.digital)

<br>

## 2. Vyberte vhodný hrneček

„Poznej svého nepřítele" radí už Kniha knih. A stejné je to i s přítelem, respektive cílovým publikem. Kdo bude váš post číst? Co vaše cílovka řeší, co ji zajímá? Máte zajímavou službu, produkt nebo informaci? Podívejte se na ni očima čtenáře. Každý má své větší či menší problémy, které ho pálí, a při čtení vašeho postu se vždycky bude ptát: co z toho budu mít já? Proto svůj příspěvek podejte tak, abyste hned **od začátku řešili zájmy čtenáře**.

 Rozhodněte sami. Co zní líp?

* „Vyvinuli jsme XY, má ty a ty funkce a hezky vypadá." Nebo:
* „Měli jste někdy problém s YZ? Náš XY vám usnadní život tak a tak. Vyzkoušejte sami"

A pokud opravdu chcete, aby váš příspěvek správně zapůsobil, nalaďte se na komunikační vlnu své cílovky. Přizpůsobte jí styl i slovník svého sdělení, humor i emotikony. Neservírujte latté někomu, kdo vyhlíží ristretto.

<br>

## 3. Zalijte přidanou hodnotou

Vzdělávejte, pobavte, rozebírejte nejnovější trendy a informace. Váš příspěvek zaujme, pokud bude v nějakém ohledu **přínosný a zajímavý**. Můžete chtít jen čtenáře pobavit, pochlubit se něčím, co u vás funguje, můžete nabídnout řešení nějakého problému. Můžete edukovat, informovat, psát návody nebo třeba sdílet vtipná videa. 

Na Facebooku se denně objevují miliony příspěvků. Jestliže chcete zaujmout, buďte svým sdělením přínosní a nezatěžujte virtuální svět balastem.

<br>

## 4. Uspořádejte zrnka informací

Taky pořád nemáte čas? Ani uživatel Facebooku ho nemá. Pokud ho váš post nezaujme na první dobrou, bez milosti půjde skenovat o profil dál. Proto musíte hned na první pohled oko čtenáře upoutat. Osvědčenou kotvou je **nadpis, podnadpisy, zvýraznění** podstatných slov, použití **odrážek, rozdělení do odstavců** (krátkých samozřejmě). Uspořádejte svou prezentaci tak, aby uživatel na první pohled viděl, jestli u vás svůj šálek kávy dostane. A udělejte vše pro to, aby se u vás posadil.

![](https://data.cesko.digital/img/clanek-jak-psat-na-FB/2.jpg)

Zdroj: [Facebook Česko.Digital](https://www.facebook.com/cesko.digital)

<br>

## 5. Na jednoduchém a efektivním podnose

Pište jednoduše. Dobrým pravidlem je představit si, že potřebujete věc vyložit pětiletému dítěti. 

* Osekejte vedlejší větve sdělení.
* Zkraťte dobu, po kterou se čtenář musí soustředit.
* Nepoužívejte složitá slova a příliš specifický slang.
* Buďte polopatičtí.
* Nepředpokládejte, že čtenář ví to, co vy, a zná souvislosti. 

Nikdo na Facebooku si nechce přečíst Vergilia v originále. Proto nebuďte rozvláční, neopájejte se velikostí svého ega a rozsáhlostí své slovní zásoby. Myslete na to, **co zajímá čtenáře**. A na to, že je ochoten vám tolerovat většinou jen pár řádků. 

Představte si klasickou situaci, kdy musíte svůj produkt prodat během cesty ve výtahu. Na Facebooku by vám na to mělo ideálně stačit 300-500 slov. Proto koncentrujte své **trumfy do  prvních slov nebo první věty** a buďte ve svém sdělení efektivní. Za málo znaků hodně muziky.

![](https://data.cesko.digital/img/clanek-jak-psat-na-FB/3.png)

Zdroj: [The Anatomy of a Successful Facebook Post (hubspot.com)](https://blog.hubspot.com/marketing/anatomy-of-al-facebook-post)

<br>

## 6. Přisypte emoji

Komunikovat jen pomocí písmen zkrátka není ono. Člověka emoce utvářejí a emotikony jsou proto skvělým nástrojem pro dokreslení nálady příspěvku. Pro Facebook je používání emotikonů typické. **Poutají pozornost**, zajišťují správné porozumění, **pomáhají dotvářet emocionální ladění textu** a účinněji zapůsobit na čtenáře. Emoce jsou zkrátka součástí reálného i virtuálního světa.

A kolik emoji je tak akorát? Obecně platí nepřímá úměrnost. **Čím víc emotikonů, tím míň formálně a profesionálně příspěvek působí. A naopak.**

<br>

## 7. Rytmus? Algoritmus!

Jedním z kritérií, podle kterých algoritmy sociálních sítí příspěvky hodnotí, je zapojení uživatelů. Pokud na váš příspěvek reagují, sdílejí a lajkují ho, je považován za kvalitnější a algoritmy ho začnou zobrazovat více lidem. Tím můžete získat ještě více interakcí.

Proto usilujte o to, aby váš příspěvek uživatele zapojil. Jak? **Pokládejte otázky, volejte po akci.** Čtenáři musí být jasné, co má po přečtení udělat. Koneckonců, k tomu přece svůj příspěvek směřujete, ne? 

Nesvěřujete se deníčku, chcete působit na své okolí. A o tom Facebook je -- o interakci. Dejte nám lajk, sdílejte, zaregistrujte se, zúčastněte se... Zkrátka sláva sociálnu, interakcím a virtuální kavárně.

<br>

**Připravujeme také kuchařku pro LinkedIn, Twitter, Instagram, blog a emailing! Sledujte náš blog!**