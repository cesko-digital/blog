---
title: Vystudoval filozofii, v komunitě řídí technologie. Kdo je CTO
  Česko.Digital Karel Minařík?
author: dana
cover: https://data.cesko.digital/img/rozhovor_karmi.png
date: 2022-04-08-02-44
slug: vystudoval-filozofii-v-komunite-ridi-technologie-cto-cesko-digital-karel-minarik
description: Vystudoval Filozofickou fakultu Univerzity Karlovy. Působil mimo
  jiné jako vývojář a designér webů, grafický designér, projektový manažer,
  lektor interaktivního designu na Institutu digitálních médií, vyučující úvodu
  do programování na katedře Studií nových médií Filozofické fakulty Univerzity
  Karlovy, hlavní softwarový inženýr a softwarový architekt. Není toho málo. A
  vydalo to na rozhovor.
lang: cs
---
#### Řada čtenářů si pod vyjmenovanými pracovními pozicemi nedokáže nic představit. Můžeš nám přiblížit svojí pracovní minulost?

Pro mě je to také dlouhý seznam a sám nevím, zda si jej celý pamatuji. Moje cesta k počítačovým technologiím byla poměrně klikatá. Přestože jsem si už přibližně v deseti letech programoval něco málo v Basicu, vystudoval jsem filozofii. Nicméně počítače mě zajímat nepřestaly, a nakonec mě přitáhly.

Už na univerzitě jsem začal dělat webové stránky a ke grafice s designem se postupně přidávalo programování v JavaScriptu, PHP a podobně. Nastala dlouhá éra tvorby webových stránek a práce pro neziskové organizace jako např. Nadace OSF nebo La Strada. Na to navázala tvorba informačních systémů třeba pro Palác Akropolis a tímto způsobem jsem získával další a nové technologické kompetence.

Až se zrodil velký projekt na monitoring sociálních sítí Socialinsider, na kterém jsem pracoval společně s Josefem Šlerkou, a kde těch technologií už bylo hrozně moc – Ruby on Rails, RabbitMQ a další.

Zde jsem objevil projekt Elasticsearch (fulltextový vyhledávač), který byl v té době ve svých počátcích a téměř nikdo ho nepoužíval. Všichni se toho báli. Byl nový, neznámý a nikdo netušil, zda bude funkční. Mně přišlo, že dělá, co má, proto jsme ho začali využívat, a to docela úspěšně. V rámci tohoto angažmá jsem vytvořil řadu knihoven a nástrojů, které práci s Elasticsearch usnadňovaly.

Když poté zakládal Shay Banon, tvůrce Elasticsearch, svou firmu, oslovil mě s nabídkou na spolupráci, což jsem vnímal jako skvělou příležitost. Moje technologická cesta tak dospěla k dnes již obří firmě, která je kótovaná na burze a má okolo 3,5 tisíce zaměstnanců.

#### V současnosti jsi novým CTO v Česko.Digital. Kdy jsi se o této komunitě dozvěděl poprvé?

To je dobrá otázka. O Česko.Digital jsem se dozvěděl ještě předtím, než vzniklo. S Jakubem Nešetřilem se známe a když Česko.Digital zakládal, několikrát jsme se o tom bavili a diskutovali, jak by to mělo vypadat, fungovat, jaký směr a podstatu tomu dát. Sledoval jsem také některé velké projekty, třeba Covid portál nebo Dáme roušky, ale nikdy jsem se přímo neangažoval. Zhruba rok zpátky jsem si naordinoval pracovní pauzu, byl jsem unaven z dění kolem covidu i z osmiletého angažmá v [Elastic.co](https://www.elastic.co/). Rok na to jsem se začal poohlížet po dalších možnostech, kdy jedna vyplynula právě z konverzace s Jakubem ohledně této pozice, CTO v Česko.Digital. Vnímal jsem, že stojí za to, to zkusit.

#### Co od této nové pracovní výzvy čekáš?

Čekám zejména změnu. V rámci [Elastic.co](https://www.elastic.co/) jsem zastřešoval různé pozice, kdy moje hlavní angažmá byly open source knihovny pro Ruby nebo Go a také spousta interních aplikací a nástrojů, tedy vše striktně technologické. Člověk píše kód, programuje, případně dělá nějakou specifikaci. Rozšířit záběr, více pracovat s celou organizací potažmo komunitou mi přišlo zajímavé a vzbuzovalo to ve mně zvědavost.

#### Co se naopak očekává od tebe? Máš nějaké zadání, cíl, směr?

Žádný seznam úkolů jsem nedostal (smích). Myslím si, že od této pozice, tedy potažmo ode mě, se očekává především technologická kompetence a její navýšení v rámci celé organizace Česko.Digital. Abychom se jakožto komunita mohli zapojovat do projektů nejen čistě webových, ale i do mnohem koncepčnějších věcí. Posunout digitální transformaci v České republice o level výš, čehož se jen tvorbou webových stránek docílit nedá, naopak jsou potřebné koncepčnější a strategičtější kroky.

## Zvenčí můžeme působit jako „ajťáci“, ale rozmanitost našich činností je mnohem širší

#### Na pozici CTO jsi nastoupil v listopadu loňského roku. Zaskočilo tě zde něco? 

Nedá se říct, že by mě něco vyloženě zaskočilo, ale překvapila mě zde rozmanitost a různorodost činností. Možná to stejně vnímá i spousta ostatních lidí sledujících tuto komunitu zvenčí. Navenek totiž působíme jako „ajťáci“, co vyvíjí webové stránky a aplikace. Ale to je pouze malá část celého celku. Spousta dění se zde týká třeba marketingu, komunikace. Koneckonců, teď zrovna natáčíme tento rozhovor. Ve většině těchto činností jsem angažovaný jakožto technologická podpora, tudíž tu rozmanitost vnímám z první ruky.

#### Už jsi zmínil, že jsi o Česko.Digital věděl dávno předtím, vnímáš ho teď jinak? 

Nebudu výjimka, když řeknu, že spousta lidí vnímá tuto organizaci jako striktně technologickou, která se zabývá pouze programováním nebo tvorbou webových stránek. Ale ta paleta výčtu činností je zde ve skutečnosti mnohem širší.

## Nejsme digitální agentura, snažíme se propojovat lidi a organizace tak, abychom pomohli digitální transformaci celé naší země

#### Je něco, co chceš na této pozici vytvořit, případně změnit? Máš nějaké krátkodobé, střednědobé a dlouhodobé plány?

To zní jako u pohovoru (smích). Asi nejsem schopný to takto časově rozfázovat. Česko.Digital mi svým způsobem připomíná ranný startup, jaký jsem zažil v [Elastic.co](https://www.elastic.co/) před deseti lety. Spousta lidí dělá spoustu věcí a každý dělá tak trochu všechno.

Momentálně se s kolegou Tomášem Znamenáčkem snažíme vytvořit nový portál dobrovolníka: sekci na našem webu, která bude jistým způsobem personalizovaná. Tedy místo, kde se člen komunity může přihlásit a uvidí všechny příležitosti, nabídky a další obsah v souvislosti s tím, co ho zajímá. Může se zapojovat do hlasování o projektech a podobně. 

Z krátkodobější perspektivy to vnímám jako nejdůležitější. Z dlouhodobějšího hlediska bych rád rozvíjel energii, kterou Česko.Digital má a podpořil ji právě v té technologické stránce. Vysvětlit, že nejsme digitální agentura, ale snažíme se propojovat lidi a organizace tak, abychom pomohli digitální transformaci celé naší země. A mohou to být komerční, nekomerční i veřejné organizace. To je dle mého mínění největší výzva a prostor pro změnu.

#### Jaké vlastnosti by podle tebe měl CTO Česko.Digital mít a proč?

Těžko říct, zda jsem správným adresátem této otázky, ale mým subjektivním pohledem jsou určitě technologické kompetence, jejichž potřeba je zde skutečně široká. Nyní nás například nejvíce pálí problémy frontendu (prezentační vrstva). To znamená React, Next.js, JavaScript, GitHub a podobně. 

Na druhou stranu často řešíme i infrastrukturu, tudíž je dobré vědět, že existuje Terraform (opensourcová infrastruktura), jak funguje AWS, GCP a podobné věci. Tudíž širší technologický záběr je pro tuto roli nezbytný.

Vzhledem k tomu, že se jedná o manažerskou pozici, jsou to také komunikační schopnosti. Hlavním komunikačním kanálem je zde Slack. A ve Slacku máte velké množství zpráv, jenž neustále přibývají, množství různých kanálů či skupinových nebo soukromých zpráv. Udržet v tomto prostředí zdravou komunikaci je mnohdy skutečně náročné. Takže poznat, kdy nemá smysl věci nadále psát, nýbrž zvednout telefon a probrat to ústně, je velmi podstatné. To já mimochodem moc rád dělám, že lidem volám na telefon, což je trochu děsí. (smích)

## Nebojte se zapojit

#### Karle, co chceš závěrem vzkázat našim čtenářům?

Nebojte se zapojit, i když si nejste jistí, zda máte čas nebo potřebné kompetence. Naše komunita je strašně otevřená. Slack je pro mnohé nevýhodou, protože uhlídat ho je velmi náročné, na druhou stranu je jeho velkou výhodou právě ta otevřenost. Až na nějaké minimální technické výjimky nemáme ve Slacku žádné privátní kanály, vše je dostupné, veškerá komunikace, informace. Nebojte se, podívejte se, rozhlídněte se, neboť je pravděpodobné, že u nás najdete něco, co by vás mohlo zajímat, případně v čem se chcete zdokonalit, naučit se nebo získat praxi.

<br>

### Rozhovor najdete i na [Youtube](https://youtu.be/fCZ_iUmilvE) nebo v [podcastové verzi](https://anchor.fm/poslouchatdigital)!

##### Korektura: Libuše Homolová