---
title: "Dobrovolnictví není charita aneb 3 příběhy o tom, jak můžete v
  Česko.Digital vyrůst "
author: lenkab
cover: https://data.cesko.digital/img/clanek-dobrovolnictvi-neni-charita/dobrovolnictvi-neni-charita.png
date: 2022-09-22-02-14
slug: dobrovolnictvi-neni-charita
description: "Vyzkoušet si úplně nový obor pod vedením profíků. Stát se součástí
  týmu, kterému vidíte pod ruce a víte přesně, kdo, co a jak dělá. Otevřenost a
  profesionalita. To jsou nejčastější důvody, proč se dobrovolníci přidávají k
  projektům Česko.Digital. O tom, jak daleko vás může expertní dobrovolnictví
  posunout, se s námi podělili 3 dobrovolníci – Radek Sojka, David Němec a Jana
  Hejnová. "
lang: cs
---
# Radek Sojka: Naučit se něco nového? V Česko.Digital máte tu nejlepší podporu

Začalo to pár hodinami nazbyt, které chtěl [Radek Sojka](https://www.linkedin.com/in/radek-sojka/) efektivně věnovat smysluplnému projektu. Z dobrovolničení je dnes placená spolupráce s [Nedlužím státu](https://www.nedluzimstatu.cz/) –⁠ projektem, který vznikl pod křídly Česko.Digital.

**Přejít z dobrovolnické pozice na roli placenou přímo v neziskové organizaci není v Česko.Digital nic neobvyklého.** Platforma Česko.Digital funguje jako inkubátor, kde se prototypují nové produkty a jejich další vývoj je v rukou samotného zadavatele (neziskové organizace), který si hledá svůj stabilní tým.

U služby Nedlužím státu šlo o případ, kdy se po úspěšném vydání a doladění projekt předal zpět zadavateli, v tomto případě [Institutu prevence a řešení předlužení](https://www.institut-predluzeni.cz/). Radek v projektu fungoval jako projektový koordinátor za Česko.Digital. *„Práce na Nedlužím státu mi přinesla přesně to, v co jsem doufal – **praktickou zkušenost s projektovým řízením**, možnost vyzkoušet si launch produktu a ve finále jako velmi vítanou taky možnost produkt rozvíjet dále pod zadavatelem,“* říká Radek. Ke svým zkušenostem s vývojem softwaru tak mohl nakouknout i do projektového řízení, kterému se chce dál věnovat.

![](https://data.cesko.digital/img/clanek-dobrovolnictvi-neni-charita/nedluzim-statu-meet.png)

<br>

# David Němec: Otevřenost a profesionalita, toho si na dobrovolnictví cením nejvíc 

V projektu [Nedlužím státu](https://www.nedluzimstatu.cz/) působil jako dobrovolník také [David Němec](https://www.linkedin.com/in/david-nemec/), wordpress vývojář, správce a tvůrce e-shopů a IT konzultant na volné noze. Web tohoto projektu je z velké části také jeho „dítě“, jak o něm sám říká.

**Také David přešel z dobrovolnické pozice v projektu do pozice placené**, tedy dodavatelské a v Nedlužím státu se teď stará o vývoj. I pro Davida byla práce v týmu neznámých lidí něčím úplně novým. *„Poprvé v životě jsem si vyzkoušel full remote práci na projektu, což pro mě byla velmi inspirativní zkušenost. A potvrzení, že to jde (ač někteří tvrdí opak). Taky jsem se **naučil pracovat s novými nástroji na projektové řízení** a čerpal inspiraci a zkušenosti od opravdových profesionálů ve svých oborech,“* popisuje práci na dobrovolnickém projektu.

Aby se to celé dobře potkalo, **není důležité mít společnou kancelář nebo šéfa. Důležité je mít podobné hodnoty a osobní nastavení**, se kterým do dobrovolnických projektů jdete. „To, co je pro nás důležité, máme myslím v Česko.Digital nastaveno všichni dost podobně,“ říká k hodnotám projektových týmů David. *„Naučil jsem se ale ocenit tu **velkou otevřenost**, kterou v >č.d najdete. Pomůže vám zahodit ostych a společně se pustit do projektů, které mají pro společnost velký význam.“*

![](https://data.cesko.digital/img/clanek-dobrovolnictvi-neni-charita/online-meeting.png)

Zapojení dobrovolníků z komunity ve své organizaci i po ukončení projektu v Česko.Digital si pochvalují i samotní zadavatelé. *„**Velká výhoda zapojení takových dobrovolníků je v tom, že jsou již vyzkoušení, víme, co od nich můžeme čekat, jak pracují, co ovládají**. Zároveň i oni pokračují v projektu, který znají, takže je nemusíme zaučovat a ušetří to čas oběma stranám. Důležité také je, že se díky předešlé spolupráci **hodnotově shodujeme**, máme nastavené hranice a pravidla a pokud se daní lidé podílejí na projektu dlouhé měsíce jako dobrovolníci, je jasné, že je to baví, že v projektu našli smysl a chtějí se tomu věnovat i nadále,“* vyzdvihuje benefity spolupráce [Radek Hábl](https://www.linkedin.com/in/radekhabl/), zakladatel Institutu prevence a řešení předlužení a Product Owner projektu Nedlužím státu.

<br>

# Jana Hejnová: Pro ajťáka na mateřské je dobrovolnictví způsob, jak zůstat v praxi

*„K dobrovolnické práci na projektu [Preventivka](https://www.loono.cz/mobilni-aplikace) jsem se dostala v době, kdy jsme doma řešili vážný zdravotní problém, který souvisel právě se zanedbáním prevence,“ říká o svém působení v Česko.Digital ajťačka [Jana Hejnová](https://www.linkedin.com/in/jana-hejnov%C3%A1-62401050/). „Přišlo mi sympatické, že by podobná aplikace mohla zabránit tomu, aby se do stejné situace dostal někdo další. Proto jsem se přidala do týmu Česko.Digital.“*

![](https://data.cesko.digital/img/clanek-dobrovolnictvi-neni-charita/tymove-setkani.png)

Její první krůčky dobrovolnické práce tedy vedly do týmu, který pro neziskovku Loono vyvíjel aplikaci Preventivka. Ta má za úkol pohlídat uživateli termíny preventivních prohlídek a srozumitelně mu připomenout, kdy a kam je potřeba pravidelně chodit. Za nápadem stojí neziskovka [Loono](http://loono.cz/), která má za sebou už několik úspěšných kampaní pro prevenci (nejen) rakoviny prsu nebo prostaty. 

**A právě pro Loono dnes Jana Hejnová pracuje jako IT analytička při své mateřské dovolené.** Z dobrovolnického týmu přešla na placenou pozici, která jí dovolí efektivně využít 15 hodin týdně, které se rozhodla práci věnovat při péči o miminko. „Musím si vybírat, jak čas efektivně využít,“ vysvětluje to Jana.

A co na to Loono? *„Po ukončení projektu jsme se rozhodli zapojit Janču na pozici analytičky. **Dávalo nám to obrovský smysl. Dobře zná aplikaci, procesy i tým a je velmi šikovná, proto jsme chtěli, aby byla součástí Loono i nadále. Velice si vážíme toho, že naši nabídku přijala.** Jako nezisková organizace nemůžeme platovými podmínkami konkurovat soukromým firmám, nicméně jsme spolupráci nastavili tak, aby byla flexibilní a vyhovovala Janči kapacitám a potřebám spojeným s péčí o rodinu,“* říká Product Owner aplikace Preventivka [Adéla Sedláčková](https://www.linkedin.com/in/adela-sedlackova/). 

<br>

# Máte pár hodin navíc? Staňte se expertním dobrovolníkem

Česko.Digital je komunita profíků, kteří svůj volný čas věnují neziskovkám a státním organizacím proto, aby pomohli dělat Česko lepším. Jsou tu vývojáři, analytici, projekťáci, mámy na mateřské i učitelé češtiny. **Tahle pestrá směsice lidí zaručuje, že se na projektech potkáte s opravdu zajímavým týmem, od kterého se můžete učit věci, které vás už dlouho lákaly.**

**Jak na to?** Stačí se na [Portále dobrovolníka](https://cesko.digital/dashboard) podívat na vypsané pozice a jestli se vám nějaká líbí, přihlaste se přes [join.cesko.digital](http://join.cesko.digital/) do Slacku. Tam se můžete ozvat kontaktní osobě projektu.

*Korektorka: Aneta Martykánová*