---
title: Dokončili jsme evoluci Volební kalkulačky 2022 aneb když nejlepší odměnou
  je splněná touha být užitečný
author: tereza.kubickova
cover: https://data.cesko.digital/img/clanek-evoluce-volebni-kalkulacka/cover.png
date: 2022-10-12-01-28
slug: dokoncili-jsme-evoluci-volebni-kalkulacky-2022
description: "Virtuální porodnice Česko.Digital už vyprovodila do světa řadu
  úspěšných aplikací a projektů. V polovině září přestřihla pupeční šňůru své
  další akceleraci: v jejím inkubátoru totiž dozrál inovovaný web Volební
  kalkulačky. Co vlastně Volební kalkulačka umí a jak vám může usnadnit
  rozhodování u voleb? A co si z vývoje její současné verze odnášejí
  dobrovolníci, kteří na redesignu pracovali?"
lang: cs
---
Volební kalkulačka není česko.digitálním novorozencem v pravém slova smyslu. Její první verze spatřila světlo světa už v roce 2006, kdy na ní po nocích na kolejích matfyzu pracoval její duchovní otec [Michal Škop](https://www.linkedin.com/in/skopmichal/). Ten se svou organizací [KohoVolit.eu](http://kohovolit.eu/) od té doby vytvořil už **přes 30 volebních kalkulaček** pro všechny druhy voleb. Pravidelně také pomáhá tvořit kalkulačky **v Maďarsku a v dalších zemích**. Zatím nejúspěšnější byla kalkulačka v roce 2021, kdy ji před sněmovními volbami v ČR použilo kolem **1,5 milionu voličů**.

![](http://data.cesko.digital/img/clanek-evoluce-volebni-kalkulacka/1.png)

Volební kalkulačka funguje jako názorový test, který **porovnává odpovědi uživatele s odpověďmi**, které poskytly samotné **politické strany** nebo kandidáti ve volbách. **Během 10 minut** dokáže vhodně položenými otázkami od uživatele získat potřebné informace a **vyhodnotit**, která strana nebo kandidát se s jeho názory nejlépe shoduje.

# Pět měsíců ladění, přes dvacet členů projektového týmu

Loni se Michal obrátil na Česko.Digital, protože „*neexistují lepší lidi než nadšení dobrovolníci, co něco umějí a nebojí se to použít*“. Projekt vstoupil do fáze akcelerace v dubnu letošního roku a Michalovi nabídlo pomocnou ruku více než 20 zapálených dobrovolníků.

Své know-how dali dohromady nadšenci z nejrůznějších oborů, kteří projekt odstartovali důkladnou analýzou a průzkumem, zapracovali na novém UX designu a wireframu webu, připravili datový model a svůj vývoj završili testováním. Plod jejich společného úsilí přišel na svět právě včas **před podzimními volbami**. Najít ho můžete na [www.volebnikalkulacka.cz](http://www.volebnikalkulacka.cz/).

![](https://data.cesko.digital/img/clanek-evoluce-volebni-kalkulacka/2.png)

[Gabriela Chladilová](https://www.linkedin.com/in/gabriela-chladilov%C3%A1-91ab8b52/), support koordinátorka tohoto projektu v Česko.Digital, o kalkulačce říká: „*Považuji volební kalkulačku za důležitý nástroj pro voliče, kde si mohou ověřit, kdo opravdu reprezentuje jejich zájmy nebo do jaké míry se jejich zájmy shodují s těmi kandidáty či stranami, které chtějí volit. Při výběru projektu do akcelerátoru se zohlednilo mimo jiného také to, že pro spolupracující organizaci KohoVolit.eu v rámci technologického upgradu je cílem udržitelnost kalkulačky měřená v letech, reusabilita (znovupoužitelnost pro další volby, specifické edice pro slovenské nebo maďarské volby, atd.) a možnost vlastních ad-hoc úprav i za další 2 nebo 4 roky.*“ 

# Když se společné schopnosti sečtou, potenciál se násobí

A jak spolupráci na kalkulačce vnímají někteří ze členů týmu? Co je motivovalo k práci na projektu a co si z něj odnáší?

„*Kalkulačka je něco, co používá spousta lidí včetně mě – poctivě ji vyplňuju před každými volbami a je mi prostě sympatická, líbí se mi, že je to takový passion projekt jednoho týpka – Michala – a pro mě má takovou svoji milou autenticitu a zároveň mi přijde vážně podstatná pro společnost,*“ vysvětluje svou motivaci [Klára Scholleová](https://www.linkedin.com/in/klara-scholleova/), která se do projektu nabídla s tím, že vytvoří logo a branding, a nakonec se zapojila i do prací v oblasti UX/UI.

[Lukáš Přikryl](https://www.linkedin.com/in/lukasprikryl/), který vytvořil komunikační strategii, inicializoval také nový brandový vizuál a nastavil brandovou architekturu, doplňuje: „*Volební kalkulačka má jasný účel a prokázanou historii a užitečnost. Takže je na čem stavět a na co navazovat.*“ Projekt ho zaujal hlavně tím, že je společensky prospěšný a apolitický. „*Zároveň je to ale po marketingové stránce celkem nepopsaný list, který umožňuje se realizovat,*“ doplňuje.

Další dobrovolník, [Ondřej Kyjanek](https://www.linkedin.com/in/ondrej-kyjanek-b24832a3/), zrovna vyhlížel projekt, kterému by mohl nabídnout své programátorské know-how. Inovace kalkulačky mu přesně padla do noty. „*Doufám, že zvedne politickou gramotnost, přiblíží lidem politické priority/programy jednotlivých politiků a stran a v neposlední řadě pomůže lidem správně se rozhodnout,*“ říká.

Ondra odvedl na kalkulačce obrovský kus práce stejně jako [Kryštof Korb](https://www.linkedin.com/in/krystofk/), který vedl celý front-end tým. [Lucie Zatorska](https://www.linkedin.com/in/lucie-zatorska-81714350/), která projekt koordinovala jako Scrum Master, vyzdvihuje právě Kryštofovo nasazení: „*Kryštof je jedním z hlavních frontendistů, díky kterému vlastně bude projekt hotový, bez něj bychom to nedali.*“

# Přínos pro ostatní před vlastním pohodlím

Každý ze členů týmu šel do projektu s nadšením a ochotou obětovat smysluplné práci svůj volný čas. Všichni vědí, proč to dělají a proč to stojí za to.

„*Mojou najväčšou motiváciou zapojiť sa bolo pracovať na nástroji, ktorý má potenciál (nestranne) pomáhať v rozhodovaní koho voliť tisíckam ľudí,*“ říká [Natália Bebjaková](https://www.linkedin.com/in/natalia-bebjakova/), která spolu s UX researcherkou [Pavlou Řádkovou](https://www.linkedin.com/in/pavla-radkova/) pečlivě připravovala UX výzkum, wireframe, testování a UI design.

Natália věnovala práci na projektu stovky hodin a byla u jeho evoluce od samého počátku až do konce.

„*Spoločenský prínos kalkulačky vnímam určite vo zvýšení informovanosti o politických stranách, kandidátoch a voľbách obecne. V rámci redesignu sme sa snažili spraviť z nej akýsi malý informačný hub o voľbách a využiť tak ešte viac jej popularitu,*“ dodává Natália.

# Stovky hodin práce zaplacené hrdostí a novými zkušenostmi

Odměnou jsou všem zúčastněným nejen **nové zkušenosti**, ale hlavně **hrdost z dobře odvedené práce**.

„*Doufám (a povede-li se, budu hrdá), že se nám podaří kalkulačku ještě více zpropagovat a ještě více ji uživatelsky zpříjemnit a zpřístupnit,*“ těší se Klára. Pochvaluje si i efektivitu společného úsilí: „*Výsledek, doufám, stojí za to – spoustu skvělých věcí, které v design systému jsou, bych sama určitě nevymyslela.*“

[Martin Ladecký](https://www.linkedin.com/in/martin-ladeck%C3%BD-9366ba5/), který v projektu působil jako Tech Lead a pomáhal propojit UX design, zadání a vývoj, zase oceňuje rychlost týmových prací: „*Som hrdý, že kalkulačku stíhame v tak krátkom čase.*“

![](https://data.cesko.digital/img/clanek-evoluce-volebni-kalkulacka/3.png)

Dobrovolníky spojuje také pocit **uspokojení nad výsledkem** a radost z **dobře fungujícího týmu**.

„*Velmi mě potěšilo, že se členové týmu často na společných online setkáních chválili za to, že se jeden od druhého naučili spoustu nového,*“ oceňuje Lucie. „*Bohužel i nás se dotknul tzv 'ghosting' (ukončení jakékoliv komunikace a kontaktu s jinou osobou bez jakéhokoli zjevného varování nebo omluvy a následné ignorování jakýchkoliv pokusů o oslovení, pozn. red.), který je v dobrovolničení častý,“ upozorňuje na to, že ani ve světě dobro.vůle nemusí jít všechno hladce. „Pro mě to byla jedna z nejtěžších částí projektu, kterou jsme si prošli. Velmi nám pomohla podpora z kmenového týmu Česko.Digital Gabriely Chladilové.*“

„*Skvelá vec na Česko.Digital je, že na nič nie ste sami a keď cítite, že už na vás toho padá moc, tak môžete osloviť ďalších nadšencov, ktorí sa radi zapoja,*“ pochvaluje si sílu komunity Natalia.

# A co vy? Chcete se taky zapojit do projektů, které mají smysl? 

Chcete pomoct vytvořit něco přínosného pro společnost? Nebo získat reference, zkušenosti a vidět svoje jméno pod projektem, na který můžete být hrdí?

\> **Na [Portálu dobrovolníka](https://cesko.digital/dashboard) najdete, jaké posily právě hledáme. Nebo se rovnou registrujte na [join.cesko.digital](http://join.cesko.digital/), kde rádi uvítáme každého, kdo chce měnit Česko k lepšímu.**

Ať už zkušenosti nabízíte nebo hledáte, dveře v Česko.Digital jsou otevřené všem.

*Korektor: Martin Kasper*