---
title: "Společně & Digitálně: Vznik Digitální a informační agentury je velkou
  příležitostí pro digitální transformaci Česka"
author: eva
cover: https://data.cesko.digital/spolecneadigitalnelogo.png
date: 2022-11-16-08-54
slug: vznik-dia-je-velkou-prilezitosti-pro-digitalni-transformaci-ceska
description: Experti spojení ve Společně & Digitálně považují vznik Digitální a
  informační agentury (DIA) za skvělou příležitost pro start digitální
  transformace České republiky. Vláda zatím podceňuje komunikaci o této klíčové
  instituci digitalizace, přesto se jedná o správný krok. Odborníci nabízí
  kabinetu Petra Fialy (ODS) pomocnou ruku a radí více využívat konzultace s
  Radou vlády pro informační technologie.
lang: cs
---
<!--StartFragment-->

Česká republika se dlouhodobě potýká s významnými překážkami efektivní digitální transformace. Současná cesta k digitální transformaci se za posledních několik desítek let ukázala jako pomalá a neefektivní. Experti Společně & Digitálně, včetně zástupců Rekonstrukce státu, proto doporučují politikům zásadní změnu koncepce: takovou šancí na změnu je právě **Digitální a informační agentura**.

<!--EndFragment-->

<!--StartFragment-->

## Potenciální přínosy DIA

Česku už mnoho let chybí jedna instituce, která by nesla odpovědnost za digitální transformaci. I když to možná není na první pohled vidět, jde o akutní problém České republiky. DIA má totiž potenciál:

1. Zajistit politickou prioritizaci digitální transformace, neboť ta bude jediným úkolem DIA a jen na ni bude mít DIA rozpočet.
2. Překonat neefektivní resortismus a nahradit jej systematickým rozvojem a sdílením know-how v oborech klíčových pro digitální transformaci, a to jak přímo v DIA, tak skrze ni na jednotlivých úřadech.

**Česká politická reprezentace dlouhodobě nevěnuje digitální transformaci státní správy dostatečnou pozornost.** Digitalizaci na okraj zorného pole odsouvají momentální krize i politicky snáze uchopitelná témata s rychle dosažitelnými výsledky. 

<!--EndFragment-->

<!--StartFragment-->

Stále tak digitalizaci státu brzdí například neuspokojivý stav základních registrů, jejichž správa by se právě pod vznikající DIA měla převádět.

**Povedené příklady digitalizace agend jsou izolovanými úspěchy, jejichž systematickému opakování brání tuhý resortismus.** Expertíza je v současné době koncentrována náhodně na některých resortech, ale nedaří se ji efektivně prohlubovat ani šířit. *„Budování Digitální a informační agentury vnímáme jako uvědomění si, že nelze mít na každém úřadu experty na všechny aspekty digitalizace agend od architektů přes právní specialisty až po produktové manažery,”* dodává Michal Bláha z Hlídače státu.

Uchazečů o tyto pozice není dostatek, pro stát je obtížné jim nabídnout vhodné podmínky, natož jim nabídnout prostor pro rozvoj ve své profesní komunitě v prostředí jednotlivých resortů, v nichž se velké projekty běžně nerealizují. Je proto účelné koncentrovat specifické know-how v DIA a skrze ni pomáhat expertům na jednotlivých úřadech. Věříme, že je to cesta výhodná jak pro stát, tak pro jeho dodavatele. Stát se stane mnohem kompetentnější v procesu zadávání IT veřejných zakázek.

## **Vláda podceňuje komunikaci, ale měla by DIA dát zelenou**

Z pozice nevládního sektoru vnímáme nedostatky, které proces vzniku DIA provázejí. Ty ale neodůvodňují další odkládání nezbytné systémové změny, kterou DIA představuje. **Doporučujeme více pozornosti věnovat komunikaci, která by proaktivně, systematicky a soustavně vysvětlovala očekávané přínosy a reflektovala namítané problematické aspekty vzniku DIA.**

<!--EndFragment-->

<!--StartFragment-->

## <!--StartFragment-->

## **Schvalte vznik DIA a více konzultujte své kroky**

\
Experti Společně & Digitálně se domnívají, že potenciální problémy ve fungování Digitální a informační agentury jsou zatím pouze teoretické. DIA musí nejdříve vzniknout, aby mohla naplnit svůj potenciál. **Neměli bychom se proto předčasně obávat možných selhání, ale aktivně jim předcházet. Vláda ale musí zajistit kvalitní personální obsazení a správně nastavit fungování DIA v ekosystému státní správy.**

Odborníci doporučují vládě proaktivně a včas využívat Radu vlády pro informační technologie (RVIS) jako odborný konzultační panel, který je schopen konstruktivně oponovat vládní návrhy a poskytovat zpětnou vazbu ke komunikaci tématu.

<!--EndFragment-->

<!--StartFragment-->

## [Stanovisko Společně & Digitálně k DIA](https://data.cesko.digital/dokumenty/StanoviskoS%26DkDIA.pdf)

## [O﻿tázky a odpovědi](https://data.cesko.digital/dokumenty/DIA_HO%26FAQ.pdf)



<!--EndFragment-->