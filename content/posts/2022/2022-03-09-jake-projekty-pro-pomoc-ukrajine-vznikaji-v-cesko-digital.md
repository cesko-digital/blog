---
title: Když se spojí solidarita, síla komunity a skvělé nápady. Jaké projekty
  pro pomoc Ukrajině vznikají v Česko.Digital?
author: bara.celechovska
cover: "http://data.cesko.digital/img/clanek-projekty-pro-ukrajinu/UA-clanek-co\
  ver.png "
date: 2022-03-09-01-54
slug: jake-projekty-pro-pomoc-ukrajine-vznikaji-v-cesko-digital
description: Mottem komunity je měnit Česko k lepšímu. Tentokrát ale o Česko
  tolik nešlo. Válka na Ukrajině překvapila většinu z nás, expertní dobrovolníci
  však v činnosti neustali. Naopak. Opět se ukázalo, jak tvůrčí komunita dokáže
  být, když se spojí touha pomoci s kvalitním zázemím. Tady je výběr těch
  největších projektů.
tags:
  - movapp
lang: cs
---
Nápadů bylo opravdu hodně. Vzdělávání dětí, dodání materiální pomoci, obrana proti dezinformacím... Kdokoliv z expertních dobrovolníků mohl přijít s něčím vlastním.  Na komunikační platformě č.d pak bylo na ostatních členech, aby nápad rozvinuli nebo naopak propojili s těmi, kteří na něčem podobném už pracují. A to klidně i mimo organizaci Česko.Digital. **Při spolupráci na projektech se často sbíral feedback od velkých i malých neziskových organizací, protože cílem není prosadit vlastní nápad, ale vytvořit efektivní pomoc.** 

## Od nápadu ke konkrétnímu řešení

*„Povedlo se spojit dva světy, které mluví jiným jazykem, ale společně dokážou neuvěřitelné věci -- technologické firmy a neziskový sektor. Mám radost, že komunita mohla sehrát klíčovou roli v tak kritické situaci. Do jednoho dne navštívilo web stojimezaukrajinou.cz zhruba 100 tisíc lidí, kteří chtěli pomoci Ukrajině,"* vysvětluje Tereza Gagnon (Head of Partnership & Fundraising Česko.Digital), která byla u prvních diskusí nad nápady na rozcestník pomoci Ukrajině.

**Některé webovky jsou už venku, jiné se objeví v nejbližších dnech a některá řešení jsou natolik komplexní, že je můžeme očekávat až v řádu měsíců.** S čím konkrétně přichází? Pojďme si je projít:

## Stojíme za Ukrajinou

**Nezávislý informační rozcestník [www.stojimezaukrajinou.cz](http://www.stojimezaukrajinou.cz/), který pokrývá všechny aspekty pomoci.** Doprava, ubytování, sbírky, na všechno je odkaz, který vás přesměruje tam, kam zrovna potřebujete. Aby skutečně posloužil každému, je dostupný v české, ukrajinské a anglické verzi. Web je výsledkem organické spolupráce napříč celou komunitou z Česko.Digital, hnutím Stojíme za Ukrajinou a solidpixels, a proto se stále mění a vyvíjí.

![](https://data.cesko.digital/img/clanek-projekty-pro-ukrajinu/clanek-UA1.png)

## Pomáhej Ukrajině

**Tržiště pomoci [www.pomahej ukrajine.cz](http://www.pomahejukrajine.cz/)**, na které přímo odkazuje web Stojíme za Ukrajinou. **Propojuje uprchlíky, kteří hledají v Česku pomoc, s těmi, co by ji rádi poskytli.** Pomoc může nabídnout kdokoliv, stačí vyplnit jednoduchý formulář. Ti, co pomoc poptávají, si nabídku sami najdou. Veškeré inzeráty jsou přehledně roztříděny do několika kategorií, protože vlna solidarity je obrovská a pokrývá celou řadu oblastí. Web je tvořen ve spolupráci s Konsorcium nevládních organizací pracujících s migranty v ČR.

![](https://data.cesko.digital/img/clanek-projekty-pro-ukrajinu/clanek-UA3.png)

## Mapa pro ukrajinskou komunitu v ČR

**Ukrajinská komunitní mapa zobrazuje všechny důležité lokace, které uprchlíci mohou hledat.** Školky a školy přijímající ukrajinské děti, centra poradenství a psychologické pomoci, ukrajinsky mluvící lékaři a místa pro setkávání uprchlíků v regionech, to je jen úzký výběr z mnoha služeb, které se na připravované mapě objeví.

I když mapa pochází z dílny Česko.Digital a Mapotic, na jejíž platformě vznikla, spolutvůrcem mapy se může stát každý. Uživatelé sami navrhují další lokace, komentují jejich stav a přidávají popisky. Chceme, aby z mapy vznikl dlouhodobý projekt na pomoc uprchlíkům a jejich začleňování do české společnosti.

![](https://data.cesko.digital/img/clanek-projekty-pro-ukrajinu/clanek-UA2.png)

## Mapa ukrajinských hraničních přechodů

**Jak dlouho budu na hraničním přechodu čekat?** Kolik aut se tam momentálně nachází? Jak dlouhá je kolona? Na tyhle otázky **zodpoví [mapa ukrajinských hraničních přechodů](https://www.mapotic.com/ukraine-border-crossings)**. V současnosti jsou čísla poskytována ochotným IT týmem z ukrajinské strany, je ale možné, že se budou napojovat další datové zdroje.

Návrh aplikace byl prokonzultován s mnoha experty a velkými neziskovými organizacemi tak, aby skutečně poskytoval klíčové informace, které jim dosud chyběly. Tato mapa je postavena na platformě Mapotic, s nimiž Česko.Digital na vývoji spolupracovalo. Doufáme, že časem už nebude potřeba...

![](https://data.cesko.digital/img/clanek-projekty-pro-ukrajinu/clanek-UA4.png)

## Movapp

Ti, kteří jsou nuceni opustit své domovy, musí v nové zemi překonávat řadu bariér. **Webová aplikace si klade za cíl překonat tu jazykovou.** V první fázi nabízí přehled těch nejčastějších česko-ukrajinských frází, do budoucna ale počítá i s možností si jednotlivé fráze interaktivně procvičovat. Zároveň se chce stát přehledným rozcestníkem, který poskytne odkazy na další materiály a nástroje k učení českého a ukrajinského jazyka.

Aplikace je koncipována jako open source, takže pokud umíte programovat, nic vám nebrání si ji pro vlastní potřeby dále upravit. Sada frází je pod Creative Commons licencí vhodnou pro další šíření. A proč zrovna movapp? Mova v ukrajinštině znamená ukrajinský jazyk. Jednoduché, že?

## Vzdělávání ukrajinských dětí

**V zásadě by se mělo jednat o 2 projekty, ale oba jsou na úplném začátku,** takže v tuhle chvíli ještě nic není jisté. Informační portál by měl sdružovat všechny podstatné informace pro vyučující ukrajinských žáků a skoro určitě na něj dobrovolníci nebudou sami, ve hře je i spolupráce s dalšími institucemi. Druhý projekt zamýšlí zefektivnit výměnu informací mezi Ministerstvem školství, Ministerstvem vnitra a Orgánem pro sociálně-právní ochrany dětí tak, aby Česko mohlo pomáhat ukrajinským dětem co nejlépe.

## Ještě to zdaleka nekončí

**Na závěr je třeba poděkovat všem dobrovolníkům a organizacím, které se na pomoci Ukrajině podíleli a podílí.** Rychlost a nasazení, s kterým se do vývoje nových řešení pustili, je obdivuhodná.\
**Práce je ale stále dost, takže pokud vás to zaujalo, mrkněte na Slack** (jestli tam nejste, přidejte se pomocí [join.cesko.digital](http://www.join.cesko.digital/)). Všechny kanály věnující se Ukrajině začínají na „#ua-".
