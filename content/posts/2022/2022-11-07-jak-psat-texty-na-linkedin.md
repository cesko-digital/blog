---
title: Jak psát skvělé texty na LinkedIn? Rozlouskněte 3 oříšky, díky kterým
  napíšete svou vlastní pohádku se šťastným koncem
author: tereza.kubickova
cover: https://data.cesko.digital/img/clanek-jak-psat-texty-na-li/cover-li.png
date: 2022-11-07-01-34
slug: jak-psat-texty-na-linkedin
description: Potřebujete z umouněné Popelky vaší prezentace na LinkedInu udělat
  královnu plesu pracovních příležitostí? Vyhlížíte pozvánku k tanci, která vám
  změní život? Podívejte se s námi, co na této sociální síti zabírá. Naučíme vás
  psát tak, aby vás vysněná pracovní nabídka cvrnkla do nosu dřív, než odbije
  vaše kariérní půlnoc.
lang: cs
---
LinkedIn je vaše digitální vizitka. Není to statická databáze, kde si personalisté listují osobními údaji a vybírají podle úhledně vyplněných kolonek. Naopak. Jedná se o specifickou, dynamickou a proaktivní sociální síť. To znamená, že pokud chcete jejího potenciálu využít na maximum, pasivní sezení na životopisu vám profesní veselku nepřinese. 

Jak na to, abyste na námluvním bále LinkedInu oslnili? Stačí rozlousknout tři kouzelné oříšky.

# 1. Životopis: Dopřejte mu facelift zkušeností, liposukci balastu a augmentaci sebeprezentačních schopností

Čeká váš životopis v koutě Linkedinu jako Popelka v ušmudlaných šatičkách, až si jí někdo všimne? Pokud chcete při kvapíku na LinkedInu udržet tempo, musíte začít u svého životopisu. Přepudrujte své CV, ověste ho referencemi, obnažte zkušenosti.

Do popředí dejte vše, co je důležité, relevantní a zajímavé. Prodejte se a zmiňte vše podstatné. Nepodstatné věci vynechte. Zbytečně text nafukují a mohou čtenáře odradit.

![](https://data.cesko.digital/img/clanek-jak-psat-texty-na-li/1.png)

*Zdroj: LinkedIn Veroniky Froňkové*

![](https://data.cesko.digital/img/clanek-jak-psat-texty-na-li/2.png)

*Zdroj: LinkedIn Veroniky Froňkové*

![](https://data.cesko.digital/img/clanek-jak-psat-texty-na-li/3.png)

*Zdroj: LinkedIn Barbory Hlavicové*

# 2. Vytvoření relevantní sítě: Rozhazujte střevíčky žádoucím kontaktům

Jakmile Popelka vstřebá estetické zákroky, je čas zaměřit se na její garderobu.

Primárním účelem LinkedInu je tvoření sítě a navazování kontaktů. Vytváříte si skupinu lidí, se kterými spolupracujete nebo byste chtěli pracovní spojení navázat. Proto svou síť aktivně rozšiřujte.

Pokud jste na tomto parketu noví, nejdřív se chvíli rozkoukejte, abyste zjistili, jak to tu chodí. Jakmile nasajete atmosféru a omrknete zvyklosti, můžete začít komentovat příspěvky, které jsou pro vás relevantní. Naučíte se tak lépe komunikovat s okolím. Mnoho uživatelů ještě LinkedIn aktivně nepoužívá, máte tedy možnost zaujmout a odlišit se.

Ale pozor, nejste na Facebooku. Vaše reakce by proto měla být inteligentní a fundovaná, protože nejspíš přivede lidi na váš profil, aby se podívali, kdo na jejich příspěvky reaguje. Proto nezapomínejte, že každá vaše odezva skládá mozaiku informací o vás.

# 3. Texty a komunikace: Copy bižuterie pro neodolatelný obsah

Jestli chcete možností LinkedInu využít opravdu naplno, nenechávejte svůj profil sesychat jako zaprášenou prezentaci. LinkedIn vám dává možnost oslovit svět, ukázat mu, co děláte, čemu rozumíte. Umožňuje vám vytvářet si vztah s komunitou nebo potenciálními klienty prostřednictvím vašich aktivních příspěvků.

Proto si dodejte odvahy a připravte se na komunikaci se světem prostřednictvím vašich postů. Publikum je tu obecně menší než na parketu Facebooku, ale tanečníci zde mají vyšší vzdělání. Proto je nutné klást větší důraz na kvalitu obsahu a hloubku sdělení.

## ➡️ Určete si správnou cílovou skupinu

Nejprve se zamyslete, pro koho budete psát – jsou to majitelé, manažeři, ředitelé? Na LinkedIn máte možnost přesně zacílit na ty, kdo ve firmách rozhodují. Popřemýšlejte tedy, co tito lidé hledají a řeší. Jakými slovy je zaujmete? Pokuste se přemýšlet jako vaše cílová skupina a nalaďte se na stejnou vlnu.

![](https://data.cesko.digital/img/clanek-jak-psat-texty-na-li/4.png)

*Zdroj: [Xtensio](https://xtensio.com/how-to-create-a-persona/)*

Sdílejte své myšlenky, názory a tvorbu. Komunikujte tak, jak běžně mluvíte – třeba s kolegy v práci. Polopaticky, svižně, inteligentně, svěže, vtipně. Ukažte, že svému oboru rozumíte.

Postujte novinky z vaší práce, zajímavosti z oboru, přidávejte své vlastní články, nechte nahlédnout za oponu vašich pracovních aktivit. Nebojte se také zveřejňovat odkazy na články, které vás zaujaly. Pomáháte tím budovat svou image odborníka i vztah s komunitou. A tím také důvěru ve vás. Důvěra je na sociálních sítích jedním z nejsilnějších kouzel – přičaruje vám nabídku k tanci, o které zatím jen sníte.

## ➡️ Budujte svou osobní značku

Důležitou součástí marketingu vaší Popelky jsou značka a identita, i když jste třeba „jen“ freelancer. Odliší vás od konkurence a jsou prostředkem komunikace se zákazníky. Proto se snažte, abyste byli ve svém vyjadřování konzistentní, komunikujte svým specifickým  stylem. Zkrátka, tvořte si svou vlastní značku. Díky tomu budete pro své okolí rozpoznatelnější.

## ➡️ Blýskněte se vizuálními doplňky

Vyšperkujte svůj příspěvek obrázkem nebo krátkým videem. Pokud chcete skenujícího čtenáře ještě více zaujmout, přidejte poutavý titulek a na závěr několik hashtagů – zvolte nějaký populární k tématu nebo si vytvořte svůj vlastní hashtag, pod kterým se budou vaše příspěvky sdružovat.

![](https://data.cesko.digital/img/clanek-jak-psat-texty-na-li/5.png)

*Zdroj: LinkedIn Michaely Losekoot*

Jestli to s touto sítí myslíte vážně a čekáte od ní mnoho, měli byste na ní tančit pravidelně. Ideální je zveřejňovat 2 až 3 příspěvky týdně.

Takže už neseďte v koutě, nazujte copy střevíčky a vtrhněte na parket LinkedInu.

<br>

Chcete, aby pohádkou se šťastným koncem byla i vaše prezentace na ostatních sociálních sítích? V rámci projektu [Tvořit může každý](https://cesko-digital.atlassian.net/l/cp/H22g4TC8) jsme na našem blogu už provětrali sukně [Facebooku](https://blog.cesko.digital/2022/05/jak-psat-prispevky-na-facebook) a [Instagramu](https://blog.cesko.digital/2022/09/jak-psat-lepsi-posty-na-instagram). V dohledné době vyzveme k tanci také Twitter, blog a e-mailing.

*Korektorka: Simona Holá*