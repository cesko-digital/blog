---
title: Safezóna je na světě. Naučí děti říkat si o pomoc v tíživých životních
  situacích
author: marketa.horakova
cover: http://data.cesko.digital/img/safezona_blog.png
date: 2021-11-08-09-42
slug: safezona-je-na-svete
description: V Česko.Digital stavíme jednotný digitální prostor, kde děti, a
  později i rodiče a učitelé, najdou informace týkající se duševního zdraví,
  prevence psychických potíží a odkazy na příslušné organizace. Co všechno
  portál přinese, kdo za ním stojí a co nás k jeho realizaci vedlo?
lang: cs
tags: strecha-dusevniho-zdravi
---
Podle výzkumu Národního ústavu duševního zdraví se **každé páté dítě** setkalo s nějakou formou **duševních obtíží**. Polovina těchto obtíží se dokonce objeví před jejich 14. narozeninami. Pro děti je často spouštěčem prostředí, ve kterém žijí, a nepříjemné situace, kterým jsou vystaveny. K řešení této alarmující skutečnosti má přispět i [Safezóna](https://www.safezona.cz/), prostřednictvím které se zaměřujeme na starší žáky druhého stupně základních škol, zejména v 7.– 9. třídě. 



I přestože se v poslední době společenské vnímání duševního zdraví mění, je problematice duševního zdraví u dětí a mladistvých věnována stále malá pozornost. Důležitá je zejména **prevence** a **včasná pomoc**, na něž však stále není kladen dostatečný důraz.



Nápad na projekt pochází z hlavy jednoho z členů komunity expertních dobrovolníků Česko.Digital, Jana Kohouta, který původně přišel s myšlenkou **zastřešit duševní zdraví pro celou populaci**. Definice projektu dlouho krystalizovala, zkoumali jsme duševní zdraví v českém prostředí prostřednictvím spolupracujících organizací a rešerší volně dostupných zdrojů. Nakonec jsme zjistili, že **pomoc nejvíce potřebují právě děti na druhém stupni základních škol.** 

## Zapojili jsme i různé partnery

Na téma duševního zdraví na internetu najdeme příliš mnoho informací, navíc roztroušených na různých místech. Často se objevují také laické rady, domněnky a neověřená fakta, která mohou spíš ublížit než pomoct. 



**Vybrali jsme 15 nejpalčivějších témat** a do projektu jsme zapojili partnery z řad odborníků, kteří se na konkrétní problematiku specializují – experty na daná témata, kteří garantují jasné a relevantní informace pro citlivou cílovou skupinu. V této chvíli jsou mezi aktivně zapojenými **organizace [Replug me](https://replugme.cz/), [Centrum Locika](https://www.centrumlocika.cz/)** a **psycholog [Adam Táborský](https://www.terapiemezistromy.cz/)**. 



V průběhu tvorby nám poskytlo podporu a pomoc spoustu dalších organizací a institucí jako například [ČOSIV](https://cosiv.cz/cs/) nebo [MPSV](https://www.mpsv.cz/) a další, kteří se zapojují, když je potřeba. Na scénářích dále spolupracujeme s organizacemi [3pe](https://www.jsme3pe.cz/), [Linka bezpečí](https://linkabezpeci.cz/), [Česká asociace streetwork](https://www.streetwork.cz/), [Linka pro rodinu a školu](https://linkaztracenedite.cz/), [Národní centrum bezpečnějšího internetu](https://ncbi.cz/) nebo [Nevypusť duši](https://nevypustdusi.cz/).



Petra Wünschová, ředitelka Lociky o Safezóně říká: *„Do projektu Střecha duševního zdraví se [Centrum LOCIKA](https://www.centrumlocika.cz/) zapojilo s velkou chutí a radostí. Pomáhá totiž k naplnění naší vize – České republiky jako místa, kde každé dítě může prožít normální [DĚTSTVÍ BEZ NÁSILÍ](https://www.detstvibeznasili.cz/). Bezpečný domov je totiž základem duševního zdraví nás všech. A společně také věříme v sílu informací – čím více rodin a dětí bude o problematice násilí v rodinách a možnostech jejího řešení vědět, tím lépe. Významně se tak zvyšuje šance, že se ohrožené děti dostanou k pomoci včas. Veliké díky proto patří všem pracovníkům a dobrovolníkům Česko.Digital – je radost s vámi spolupracovat.”*



Nadšení týmu Safezóny i to, že vše probírají s odborníky komentuje Karolína Presová, zakladatelka Replug me: *„Do tvorby Safezóny jsme se přidali, protože z vlastní praxe vidíme, že cílová věková skupina dětí je nejvíce ohrožena, my s ní nejvíce pracujeme, ale obecně bývá spíše opomíjená. Navíc u stejné věkové skupiny jsme nově rozjeli velký projekt 'Digitální výchova' a spolupráce se Safezónou na podobném tématu nám dávala smysl. Myslíme si, že právě Safezóna má potenciál představit důležitá témata relevantním způsobem."* 



Kromě Česko.Digital podpořila projekt Safezóny také **nadace [Bakala Foundation](https://www.bakalafoundation.org/)**, která se dlouhodobě věnuje tématu **vzdělávání mladých lidí** v mnoha rovinách. *„Duševní pohoda je pro rozvoj a vzdělávání dětí a mladistvých klíčová. Pandemie duševní pohodu u mnoha z nich do značné míry narušila, toto období je obzvlášť náročné pro dospívající děti,“* řekl Václav Pecha, ředitel nadace Bakala Foundation a dodal: *„Velmi rádi jsme proto finančně podpořili vznik projektu, který podává pomocnou ruku právě této cílové skupině, a s potěšením sledujeme, jak nabývá reálných rozměrů a formy, jež je dospívajícím blízká.“*

## Kam míříme?

*“Zkrátíme dobu, po kterou se děti odhodlávají říci si o pomoc díky jasným a srozumitelným informacím na jednom místě. Pomůžeme jim se v tíživé situaci snadněji zorientovat,”* říká Petra Fritsch, Product Owner Safezóny. Právě **vytvořením přehledného a jasného místa**, který pro děti v českém prostředí chybí, usnadníme včasnou pomoc.



S projektem míříme také ke **snížení přetížení organizací a jednotlivců** pomáhajících v oblasti péče duševního zdraví. A to správně cíleným kontaktem poskytnutým právě na Safezóně.



Cílíme na několik skupin. Především na primární, což jsou **děti druhého stupně základních škol** (celkem 389 000 dětí). V budoucnu plánujeme zapojit do projektu i **další cílové skupiny,** které mohou dětem v jejich obtížných situacích značně pomoci, ať už to jsou rodiče, učitelé či vedoucí zájmových kroužků.

## Podívejte se na první návrhy témat na Safezóně

V první fázi, ve které se právě nacházíme, jsme **vytvořili přehlednou [stránku](https://www.safezona.cz/) se základními údaji k projektu**. Prohlédnout si můžete také prozatímní **produkt samotné [Safezóny](https://www.safezona.cz/rozcestnik) se třemi tématy** – problémy s prospěchem, digi-závislosti a domácí násilí.



**Neváhejte nám zaslat zpětnou vazbu!** Do projektu se můžete také sami aktivně zapojit a vyplnit formulář na webu. Hledáme lidi, kteří nám přispějí svou odborností, zkušenostmi nebo jen sdílením. Přímo do našeho týmu také hledáme další kolegy. Podívejte se na [otevřené pozice](https://cesko-digital.atlassian.net/wiki/spaces/SDZ/pages/458790094/Otev+en+role+v+t+mu).

**Děkujeme všem zapojeným dobrovolníkům a partnerům** a těšíme se na vaši zpětnou vazbu!

## Zadavatel projektu

**Česko.Digital**

## Dobrovolníci Česko.Digital

**Petra Fritsch**, Product Owner

**Kristýna Tvrdá**, Scrum Master

**Markéta Horáková**, marketingová koordinátorka

**Kateřina Synková**, UX lead

**Alena Teclová**, copywriterka

**Petr Dalík**, UX a grafika

**Swenia Toupalik**, grafika

**Kamila Nováková**, grafika

**Šárka Löffelmanová**, grafika

**Jakub Fiedler**, Video Content koordinátor

**Dan Urban**, projektový koordinátor

**Jaroslav Zapadlo**, programátor 

**František Kočí**, programátor

**Dana Brhelová**, UX research

**Dominika Přikrylová**, UX research

**Zuzana Tomášková**, UX research

**Anna Sákrová**, UX research

**Karolína Borská**, UX research

**Klára Milfaitová**, UX research

**Tadeáš Trač**, UX research

**Adam Táborský**, odborná konzultace

**Jan Kulhánek**, externí konzultant

**Jan Kohout**, nositel myšlenky

## Za spolupráci děkujeme také

Eva Zehnálková, Kristýna Turner, Jiří Sekera, Tereza Vítková, Pavla Kafková, Veronika Svobodová, Michaela Bičišťová, Laura Blažková, Martin Karvai, Jan Štěpánek, Dana Sidorová, Amálie Bártová, Michaela Petrová

## Kmenový tým Česko.Digital

**Kateřina Kocianová**, projektová koordinátorka

**Tomáš Walek**, konzultace agilního řízení

**Martin Wenisch**, technická konzultace

**Romana Pokorná**, CDO

**Eva Pavlíková**, CEO

**Martina Habová**, marketingová manažerka

**Terézia Palaščáková**, obsahová manažerka

**Tereza Gagnon**, Partnerships & Fundraising

**Lucie Zajíčková**, People & Community