---
title: Státní úředníci otevřeně promluvili o digitalizaci státu. Proběhl první
  Festival kreativní byrokracie
author: martina.cilkova
tags:
  - verejne-zakazky-spolu
cover: https://data.cesko.digital/img/festival-kreativni-byrokracie.jpg
date: 2021-12-22-12-20
slug: prvni-rocnik-festival-kreativni-byrokracie
description: Na začátku listopadu se díky Festivalu kreativní byrokracie v
  pražském prostoru CAMP a také online sešli lidé, kterým veřejná správa není
  lhostejná. Skvělý podtitul “Stát jsi ty”, který jsme si mohli odnést na
  krásných hrnečcích vyrobených v Dubí, festival dokonale vystihl. Jak členové
  naší komunity v různých rolích prožili festival a jaké pocity a dojmy si z
  akce odnesli?
lang: cs
---
**[Akce](https://creativebureaucracy.cz/) organizovaná pod vedením IPR Praha, Kreativní Prahou a Česko.Digital s podporou pražského magistrátu a Deloitte si vypůjčila [koncept z Berlína](https://creativebureaucracy.org/)**, kde se festival kreativních byrokratů koná už čtvrtým rokem.

![](https://data.cesko.digital/img/clanek-prvni-rocnik-cbf/hrnek.png)

**Na místě se sešli lidé z různých organizací** ve státní správě, jak zástupci neziskových organizací, které se státem spolupracují, tak i někteří z byznysu. S touto pestrobarevnou paletou lidí se tedy mohlo bojovat proti „intelektuálnímu incestu“, jak zmínil jeden z řečníků.

**Dva dny byly plné přednášek, ze kterých mohla jít až hlava kolem, a workshopů, jež nám dovolily se na věc podívat z větší perspektivy**, ať už z vlastní nebo z pohledu těch, kteří seděli hned vedle vás.

## Martina Cílková

První blok **KREATIVNÍ BYROKRACIE A ORGANIZAČNÍ KULTURA, který se věnoval firemní kultuře**, byl pro mne plný silných emocí. U obrázku Jiřího Brédy z Mise HERo zašuměl sál, protože se s labyrintem mohl ztotožnit asi každý, kdo ve státní správě nějakou dobu pracoval.

![](https://data.cesko.digital/img/clanek-prvni-rocnik-cbf/dela-se-to-tak.png)

Živě se mi před očima vybavily bariéry, se kterými jsem několik let bojovala skoro do úplného vyčerpání. Zajímavé bylo také poslouchat konkrétní příklady z praxe, třeba od Markéty Pěchoučkové. Konečně jsem si připadala jako menší exot a že jsem možná nespadla z jiné planety.

První společné odpoledne nás čekalo rozdělení do skupin a pět bloků po 30 minutách, kdy jsme diskutovali nad tématy jako **nástroje, inovační kultura nebo komunikace**. Ve skupinách vedených facilitátory z Mise HERo jsme přemýšleli nad pozitivními i negativními příklady a odnášeli si nejsilnější body, které jsme pak měli možnost nalepit na společnou zeď.

Pamatuji si, jak jsem ráno přišla, viděla prázdnou zeď a přemýšlela, jak se v poměrně ostýchavé české společnosti zaplní. Nakonec byla plná a rozhodně inspirativní! Jedno z témat, které jsem si nalepila a na akci definitivně uvědomila je, jak **architektura budovy a kanceláří ve státní správě nepodporuje spolupráci**. Kuchyňky, kam se vejdou v lepším případě 2 osoby a zasedačky s čelním stolem nás rozdělují týmově i hierarchicky a **i když budeme měnit mentalitu a postupy, prostor nám to nedovolí**.

Večer se účastníci setkali ještě jednou a to v rámci tzv. **Večera příkladů špatné praxe**. Odvážného počinu, který dovolil státním úředníkům mluvit o tom, o čem se většinou nemluví, a tak se poučit do budoucnosti. Slyšeli jsme tak mluvit například **Sue Nguyen**, tiskovou tajemnici Senátu ČR, která **popisovala, jak dlouho vznik obsáhlých návodů ke komunikaci trvá** a jak je důležité začít i s menším návodem, který má dopad.

**David Kašpar**, místostarosta Prahy 10 za Vlasta/STAN pak **uvedl, jak na několikrát obsazovali člověka, který měl podpořit komunikaci** a péči o komunity. Dušan Navrátil nasdílel hromadu příhod z celé kariéry. Jako první ředitel Národního úřadu pro kybernetickou a informační bezpečnost jich zažil mnoho. Historka o tom, jak s panem prezidentem Zemanem řešil prověrky, byla jen jednou z nich.

![](https://data.cesko.digital/img/clanek-prvni-rocnik-cbf/co.png)

Druhé ráno po úvodním slovu od naší CEO Česko.Digital Evy Pavlíkové jsme začali blokem poeticky nazvaným **ŘÍKEJ MI TO NĚŽNĚ** o komunikaci. Ten moderovala Pavlína Louženská a skvěle podpořila příjemně namíchané hosty z Prahy a Brna. Znovu se ukázalo, že **druhý neznamená být druhý** – Brno zářilo svěžestí i autenticitou. Odnesla jsem si kromě tipů na zajímavou literaturu také zásadu **„mluvit jednoduše spíše než zjednodušovat“**, což by měl být náš cíl, který je pro mne asi také celoživotní výzvou.

## Martin Podveský

V panelu **DATA JAKO HNACÍ HŘÍDEL BYROKRACIE** se diskutovalo o tom, jak jsou data základním aktivem všech organizací, veřejnou správu nevyjímaje. Vnímám to tak, že **data by měla být jedním ze základních kritérií k rozhodování**, což v dnešní době bohužel neplatí a rozhodnutí jsou činěna na základě jiných kritérií.

**Stát by měl být ve všech oblastech transparentní a zveřejňovat svá data** k dispozici občanům a firmám. Pravidla na to už jsou dána, ale mnoho státních organizací tato pravidla bohužel nerespektuje a odmítá data zveřejňovat.

![](https://data.cesko.digital/img/clanek-prvni-rocnik-cbf/proc.png)

Byl jsem také součástí panelu **ZJEDNODUŠENÍ A DIGITÁLNÍ STEZKY K NĚMU**. Snažil jsem v rámci něj vyjádřit, že **jako státní úředníci máme snahu dělat věci flexibilně**, jenom nám v tom brání složitá administrativa. Tu si paradoxně vytváříme v institucích často sami bez nějaké širší analýzy, přidané hodnoty nebo opatření a v některých případech se opatření navíc duplikují, čímž vzniká následně nepřehledná situace, která opět úředníky zatěžuje. **Všechny procesy vyžadují poměrně složitou administrativu a chybí automatizace.** 

Obecnou chybou je, že jsou neustále vyžadována ta samá data, která už byla jednou předána, což je proti základnímu zdravému principu, který bychom měli všichni dodržovat – „pouze jednou“.

## Jindřich Oukropec

Součástí festivalu byl také intenzivní **workshop krizové komunikace**. Jak komunikovat s občany, když někdo vykrade městský úřad? Co dělat, když dojde k odcizení citlivých dat? Tiskový mluvčí Jiří Táborský z Národního úřadu pro kybernetickou a informační bezpečnost provedl během dvou hodin zhruba dvacítku účastníků **základními přístupy a možnostmi, jak na vzniklou krizi reagovat**.

Během diskuse jsme hodně zmiňovali spolupráci s nezávislými odbornými orgány. Například **komentáře ke kriminální činnosti je vhodné nechat na policii**, stejně tak **při kybernetickém útoku odkazovat na instituce, které mají odpovědnost za bezpečnost** informační infrastruktury. Úřad jako takový musí občany informovat, ale měl by mít jasně vymezené hranice, **kdy je a není kompetentní se k věci vyjadřovat**.

# Proč je kreativní byrokracie správnou cestou?

## Martin Podveský

Tuhle akci považuji za vznikající **skvělou platformu pro výměnu zkušeností a názorů**, jak si občané představují služby poskytované státem a naopak s jakými problémy se potýká státní správa.

Na tomto ročníku se sešla skvělá skupina lidí z obou stran, kteří mají zájem, aby stát fungoval efektivně a vůči občanům přívětivě, což je velký příslib pro budoucnost Česka.

**Potkal jsem spoustu mladých úředníků, které baví pro stát pracovat a mají zájem o jeho modernizaci.** Musíme se tedy podporovat, vzájemně sdílet zkušenosti, kde jsme si jako seniornější kolegové již naběhli, a nakonec se propojovat s uživateli služeb, které naše práce nakonec ovlivňuje.

#### Litujete, že jste o akci nevěděli? Podívejte se na záznam z přednášek [prvního](https://www.youtube.com/watch?v=yNylz_lFO3c&ab_channel=Kreativn%C3%ADPraha) i [druhého dne](https://www.youtube.com/watch?v=SQC2j4Y3EFA&ab_channel=Kreativn%C3%ADPraha) a příště se nezapomeňte zapojit!

##### *Korektura: Filip Šula*