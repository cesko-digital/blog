---
title: 'Chcete se stát učitelem a nevíte, jak na to? Právě pro vás je Začni učit!'
cover: https://data.cesko.digital/img/12223abd.png
author: iva
date: 2021-2-22-10-02
slug: zacnete-ucit
lang: cs
description: 'Přes Inkubátor Česko.Digital až do reálného světa. Tak začala cesta, jejímž cílem je zvýšit počet učitelů v českém školství a prestiž tohoto smysluplného povolání. Projekt Začni učit! nabízí zájemcům o učitelství elegantním a přístupným způsobem potřebné informace a usnadňuje jim cestu za katedru. Přehledně poradí s doplněním nutné kvalifikace i s prvními kroky.'
---

„Jedná se o projekt neziskové organizace Výluka. Řeší potřeby těch, kteří chtějí začít učit a ptají se: Co musím udělat, abych mohl být učitelem?“ [řekl v nedávném rozhovoru Jakub Štogr](https://blog.cesko.digital/2021/02/rozhovor-inkubator), jeden z mentorů v inkubátoru. Zájemcům o učitelství se nikde nedostává ucelených a přehledných informací o tom, jak se stát učitelem Společně s organizací [Výluka](https://vyluka.org/), která přišla s projektem Začni učit! do Česko.Digital, chceme zlepšit situaci českého školství.

To se nachází v mimořádné situaci. Aktivně probíhá distanční výuka dětí. Kvůli pandemii covid-19 si rodiče vyzkoušeli učitelské povolání a získali jedinečný pohled na výuku vlastních dětí i přímou odpověď na to, jak funguje české školství. Vzdělávání u nás obecně získalo více mediálního prostoru a začali se o něj zajímat noví lidé. Věříme, že nálada ve společnosti našemu projektu pomůže – a i díky tomu vstoupí do školství tolik potřebná nová energie a zkušenosti z praxe.

„V Česku chybí šest tisíc pedagogů, přitom neexistuje platforma, kde by zájemci o tuto práci našli přehledné informace. Tím, že připravíme ucelený podpůrný systém, usnadníme motivovaným lidem z různých odvětví vstup do školství,“ vysvětluje Sandra Ort Feyglová, hlavní koordinátorka Začni učit! a šéfka organizace Výluka.

## Budoucím učitelům pomůže i expertní systém

V komunitě Česko.Digital pracujeme na expertním systému, který zájemci podle zadaných dat poskytne seznam oborů a možných kurzů pro doplnění kvalifikace. Připravujeme marketingovou strategii opřenou o potřeby a bariéry cílových skupin a ladíme design expertního systému – hotový by měl být do června.

Celý projekt míří na dvě hlavní cílové skupiny. První z nich jsou experti ve svém oboru, kteří pracují v komerčním, veřejném nebo neziskovém sektoru. Mají znalosti, které chtějí předávat dál. Druhou cílovou skupinou jsou studenti, kteří nestudují na pedagogické fakultě, ale baví je učit jiné a učitelství je láká.

Chceme jim jednoduše, přehledně a lidsky vysvětlit vyhlášky a pojmy, abychom jim v cestě k učitelství pomohli. Nejde přitom jen o vyvíjený expertní systém. Další částí projektu bude i slovníček pojmů pedagogické kvalifikace. Představíme modelové příklady, které pomohou zájemcům pochopit, co se vyžaduje pro různé stupně školní docházky a pro různé předměty. K dispozici bude vyhledávač oborů a kurzů, aktuálně dostupných v českých vzdělávacích institucích. Budeme vyprávět i příběhy lidí, kteří změnili svá povolání a stali se učitelem nebo učitelkou.

Doufáme, že naše snaha se odrazí pozitivně i v budoucí podobě českého školství i společnosti samotné. Čeká nás ještě spousta práce, ale věříme, že moderní vzdělávání je budoucností každé společnosti. Česko.Digital se proto dlouhodobě snaží pomáhat se zkvalitňováním a digitalizací českého školství. Začni učit! se tak řadí vedle naše další projekty jako je zprovozňování online výuky na školách Učíme online.

Zajímá vás učitelství a máte chuť pomáhat? Jste učitel nebo učitelka a rádi byste inspirovali vlastním příběhem ostatní? Nebo chcete začít učit? [Přidejte se k Česko.Digital](https://join.cesko.digital) a zastavte se za námi v kanálu [#run-zacni_ucit](https://cesko-digital.slack.com/archives/C01CDSTV8KF). Pomůžeme českému školství společně.

