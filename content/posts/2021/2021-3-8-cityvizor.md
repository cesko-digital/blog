---
title: 'Nový web aplikace Cityvizor je na světě. Usnadňuje cestu k informacím o hospodaření obcí'
cover: https://data.cesko.digital/img/023145fe.png
author: bara
date: 2021-3-8-10-02
slug: cityvizor
lang: cs
description: 'Finance obcí přehledně a do detailu každé faktury. Takové je poslání aplikace Cityvizor, jejíž provoz zajišťuje spolek Otevřená města. Ve spolupráci s Česko.Digital vznikl nový web, který má cestu k otevřeným informacím o hospodaření obcí ještě usnadnit. Co všechno se na webu a v aplikaci dozvíte?'
---

Za co vaše obec vyplatila minulý měsíc největší fakturu, kdo postavil nový most a kolik projekt stál? Právě takové informace najdete v [aplikaci Cityvizor](https://www.cityvizor.cz/landing/), která už několik let vnáší světlo do hospodaření obcí. Cityvizor původně vyvíjeli na Ministerstvu financí ČR, ale později převzala jeho provoz a vývoj [Otevřená města](https://www.otevrenamesta.cz/) a partnerem se stalo [Česko.Digital](https://cesko.digital/). Výsledkem spolupráce je přehledný web, kde se dozvíte vše podstatné o aplikaci i o tom, jak zapojit svou obec. Nejdůležitější částí je samozřejmě vstup do samotné aplikace, kde si uděláte lepší představu o tom, na co byly použity peníze z vašich daní.

Veškerá data získává Cityvizor přímo z účetních systémů obcí a prezentuje jednotlivé položky rozpočtu podle toho, na co jsou určeny. Může to být výstavba školky nebo revitalizace parku. Rychle se tak dostanete k informacím, které vás skutečně zajímají, a nemusíte se zdržovat nečitelnými paragrafy. Pro ještě širší kontext navíc v jednom nástroji najdete také nejnovější informace z úředních desek a odkazy na konkrétní dokumenty v Registru smluv.

„Příjmy obcí zhruba ze 70 % tvoří daně, které odvedou jejich občané. Cityvizor proto umožňuje lidem to, co by mělo být naprostou samozřejmostí – jednoduchý a trvalý přístup k informacím o nakládání obcí s penězi, jež jim občané svěřili. Paradoxem je, že obec musí o svém hospodaření podrobně informovat stát, ale vůči občanům, od kterých peníze z velké části získala, nemá povinnosti skoro žádné. Tuto zásadní nerovnováhu se Cityvizor snaží řešit. Obcím nabízí možnost, aby svým občanům umožnily přístup k těmto informacím. Záleží už pak na každém, zda ji využije. Důležité ale je, aby ta možnost existovala,“ vysvětluje smysl Cityvizoru Pavla Kadlecová, zadavatelka a projektová koordinátorka za Otevřená města.

Po spuštění nového webu chtějí Otevřená města a jejich partneři dál vylepšovat aplikaci na základě zpětné vazby uživatelů tak, aby všem přinesla co nejvíce užitku. Zároveň doufají, že přehlednější web přispěje k zapojení dalších obcí. Přáli by si, aby v horizontu 2 let aplikaci využívalo minimálně 100 dalších obcí. Velkou výzvou pak bude také zobrazit v Cityvizoru i hospodaření příspěvkových organizací, které obce zřizují, například školek, muzeí nebo nemocnic. Zároveň by aplikace měla sloužit i samotným úředníkům obce a zastupitelům, proto se Cityvizor chce v budoucnosti vydat i tímto směrem.

Navštivte [Cityvizor](https://www.cityvizor.cz/landing/) v novém kabátě jako jedni z prvních a podívejte se, jestli se vaše obec už zapojila. Pokud ji na webu nenajdete, neváhejte o její zapojení požádat. Budeme také rádi, když nám na webu poskytnete zpětnou vazbu a podělíte se s námi o to, co vám Cityvizor přinesl a jak se vám s ním pracuje.

## Zadavatelé projektu

Pavla Kadlecová, Martin Kopeček, Martin Šebek, Eva Pavlíková, Jakub Nešetřil

## Koordinátoři

Adéla Kalusová, Karolína Míková, Kateřina Kocianová, Radko Jiroušek, Radka Horáková

## Kód a testování

Jiří Šitina, Lukáš Křečan, Martin Wenisch, Peter Tylka, Petr Ilnytsky, Vojtěch Nádvorník, Erik Brozek, Filip Jirsák, Hana Kalivodová, Matěj Horák, Jakub Filko, David Bulant, Marek Šebera, Vojtěch Srdečný, Lukáš Linhart, Michal Švec, Petra Halouzková

## UX, brand a grafika

Jan Vrzal, Adam Kolmačka, Benjamin Tichý, Jakub Kuča, Jiří Sekera, Kateřina Synková, Vojtěch Švec, Zuzana Hrušovská, Veronika Danielová

## Marketing a obsah

Eva Zehnálková, Jana Kneschke, Petra Bielčiková, Bára Truksová

## S projektem pomáhali

Jozef Reginac, Tereza Zrnová, Tomáš Nespěchal, Vítek z kytek, Vladimír Kalinay, Vojta Uhlíř