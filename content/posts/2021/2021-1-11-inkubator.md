---
title: 'Spustili jsme inkubátor. Pomůže připravit projekty na realizaci a digitalizovat Česko'
cover: https://data.cesko.digital/img/92624d85.png
author: katka
date: 2021-1-11-17-03
slug: inkubator
lang: cs
description: 'Za 1,5 roku existence Česko.Digital máme na kontě více než 15 projektů. Od samotného začátku se nám ozývají desítky organizací, které potřebují pomoc s digitálním řešením svých projektů v různé fázi rozpracovanosti. Aby bylo možné realizovat co největší počet z nich, rozhodli jsme se s Nadací OSF vytvořit inkubátor.'
---

## S čím inkubátor pomůže?

Řada vznikajících projektů nemá dostatečně vypracovaný projektový záměr nebo jim chybí odborné vedení při přípravě digitálního řešení. Inkubátor Česko.Digital **pomůže projekty připravit na realizaci**, například definovat řešený problém, návrh řešení nebo cílové skupiny.

Díky široké základně expertních dobrovolníků a mentorů můžeme organizaci nabídnout pomoc například s hledáním konkrétního řešení, technickou konzultaci nebo podporu při hledání zádrhelu, na kterém projekt „zamrzl“. **Čas strávený dostatečnou přípravou se pak vyplácí při následné realizaci**, která je rychlejší a méně náročná na zdroje. A kromě projektů samotných se v diskuzích s odborníky Česko.Digital mohou rozvíjet i jejich zadavatelé, takže společně přispíváme ke vzdělávání neziskového sektoru.

Inkubátor logicky doplňuje a rozšiřuje paletu služeb, které v Česko.Digital nabízíme. Teď už vám tedy dokážeme pomoct:

- Rychlou radou (konzultace se seniorními experty v komunitě)
- Jednorázovou malou a rychlou pomocí při realizaci (kanál [#market-place](https://cesko-digital.slack.com/archives/CLVAH28P3))
- Společným brainstormingem nad vaším nápadem, který může být po projevení zájmu v komunitě přijat do inkubace (kanál [#ideas](https://cesko-digital.slack.com/archives/C0104T360QP))
- Rozpracováním nápadu ([inkubátor](https://wiki.cesko.digital/x/HBgY))
- Realizací projektu  pod vedením a koordinací komunity

## Jaké byly začátky?

„Když jsme před pár lety uvažovali nad tím, jak zapojit dobrovolníky z IT komunity a využít jejich znalosti a zkušenosti pro veřejně prospěšné projekty, pro jejich technologická řešení, měli jsme to štěstí potkat se s Jakubem Nešetřilem. Tomu se nápad líbil natolik, že založil iniciativu Česko.Digital. Jsem moc rád, že se nám společně podařilo nadesignovat inkubační proces, v jehož rámci mapujeme dobré nápady neziskového sektoru, kterým by slušelo digitální zpracování,“ říká k začátkům inkubátoru Robert Basch, ředitel Nadace OSF.

S testováním inkubátoru jsme začali v létě 2020 a od ledna 2021 běží naostro. V období půlročního pilotního testování se nám do inkubace přihlásilo 60 projektů, z nichž prošly procesem schvalování tyto čtyři: Moje česká škola, [Inovace zpravodajského storytellingu](https://wiki.cesko.digital/x/NgoY), [Spolu na dálku](https://wiki.cesko.digital/x/5woY) a [ZačniUČIT.cz](https://wiki.cesko.digital/x/5hAY).

První ze zmíněných projektů byl po inkubaci připraven natolik, že si ho zadavatelé mohli realizovat vlastními silami. Další tři projekty mají větší technické potřeby, zůstaly pod křídly Česko.Digital a budeme je realizovat společně. Ze zbývajících projektů je část ještě v jednání, části jsme poskytli konzultaci a část poptává služby v kanálu [#market-place](https://cesko-digital.slack.com/archives/CLVAH28P3).

Práce na těchto projektech nám za chodu ukázala, co je pro inkubované projekty důležité, že je potřeba používat nějakou metodiku (vybrali jsme [Lean Canvas](https://leanstack.com/leancanvas)), a co obě strany (zadavatel i mentor) potřebují a jak je v tom podpořit. Inspirovali jsme se i u komerčních inkubátorů a zjišťovali zpětnou vazbu od již inkubovaných projektů.

**Celé bychom to ale nezvládli bez [Nadace OSF](https://osf.cz/)**, která je odborným garantem inkubátoru pro vztahy s neziskovým sektorem. Jejím úkolem je kontinuálně mapovat potřeby a náměty přicházející z občanského sektoru; digitální řešení pro přicházející projekty budeme i nadále hledat společně.

## Jak inkubace probíhá?

Základem inkubátoru je **metodika Lean Canvas**, která projektu pomáhá zodpovědět na všechny otázky důležité pro jeho realizaci – viz například [vyplněný Lean Canvas](https://docs.google.com/presentation/d/1SDzoPxwqgUbdLePSIUpXMWZ4X1k02BcimEewMTqnfys/edit#slide=id.p) z námi inkubovaného projektu [ZačniUČIT.cz](https://wiki.cesko.digital/x/5hAY), který projektu pomohl zjistit, jak vyřešit problémy cílové skupiny a kde jsou největší rizika. A jak vypadají jednotlivé kroky celého procesu?

### Vyplnění přihlášky a splnění kritérií

Prvním krokem pro vstup do inkubačního programu je [vyplnění přihlášky](https://docs.google.com/forms/d/e/1FAIpQLScxOjG29DI92BepAOTgUqiK_05uOxCWFM3D1uAi4wRdamo4LQ/viewform), ve které hodnotíme, zda projekt splňuje [3 základní kritéria](https://wiki.cesko.digital/pages/viewpage.action?pageId=1580262#Slu%C5%BEby%C4%8Cesko.Digital-3krit%C3%A9riaprospolupr%C3%A1cis%C4%8Cesko.Digital) pro spolupráci s Česko.Digital: **neziskovost** (projekt není komerční), **dopad** (projekt je jasně veřejně prospěšný) a **udržitelnost** (projekt může dlouhodobě fungovat i po dodání).

Při dodržení podmínek představí koordinátor projekt Česko.Digital a vybere mentora, tedy jeho „průvodce inkubátorem“. Teprve na základě doporučení mentora se projektu dostává některé z našich služeb, tedy i možnost inkubace.

### Sestavení inkubačního týmu a délka inkubace

Pokud je projekt doporučen k inkubaci, nezůstává jen u výše zmíněného mentora a koordinátora, ale **začínáme s organizací inkubačního týmu**. Z naší strany se přidávají klíčoví expertní konzultanti z oblasti IT, marketingu, byznysu nebo dalších odvětví dle potřeb projektu, případně expertní organizace, která má k řešené problematice blízko.

Pro úspěch projektu ale zůstává klíčová aktivita zadavatele. Je na něm, aby ve spolupráci s naším koordinátorem sestavil výkonný tým vedený vlastním projektovým koordinátorem.

V závislosti na aktivitě zadavatele a náročnosti a fázi přihlášeného projektu se projektům většinou podaří **dozrát do 2 měsíců**.

### Analýza udržitelnosti a retrospektiva

V průběhu procesu inkubace neustále sledujeme, zda se nezapomnělo na zmíněná tři základní kritéria projektů v Česko.Digital. Například před závěrečnou fází inkubace se ve spolupráci s mentorem ověřují **dlouhodobá udržitelnost a dopad projektu**. Na závěr vždy organizujeme týmovou retrospektivu pro zhodnocení nastavených cílů i vzájemné spolupráce.

### Způsob realizace projektu po ukončení inkubace

Vybrané projekty, které provedeme inkubačním programem, budeme v rámci komunity Česko.Digital rovnou realizovat. Ostatním můžeme doporučit vhodného partnera, který jim s realizací pomůže, nebo se tvůrci mohou s připraveným projektem pustit do realizace sami, stejně jako tým projektu Moje česká škola.

V tuto chvíli **máme více než 10 mentorů**, kteří budou projekty vést, a celou řadu seniorních expertních konzultantů pro jednotlivé obory, kteří mohou s jednotlivými částmi projektu v inkubaci pomoci. Víte-li tedy o nějakém zajímavém projektu, nápadu či myšlence, určitě se jej nebojte [do našeho inkubátoru přihlásit](https://docs.google.com/forms/d/e/1FAIpQLScxOjG29DI92BepAOTgUqiK_05uOxCWFM3D1uAi4wRdamo4LQ/viewform).