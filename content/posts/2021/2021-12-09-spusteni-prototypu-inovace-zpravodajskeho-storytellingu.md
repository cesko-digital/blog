---
title: Redakce přišly na chuť inovacím ve zpravodajství. A to i díky iniciativě
  našich dobrovolníků!
author: martina.plechatova
cover: http://data.cesko.digital/img/prototyp-inovace-storytellingu.jpg
date: 2021-12-09-01-07
slug: spusteni-prototypu-inovace-zpravodajskeho-storytellingu
description: Společný projekt Česko.Digital a Nadačního fondu nezávislé
  žurnalistiky (NFNZ) na téma inovací ve zpravodajském storytellingu je u konce.
  Díky iniciativě naší dobrovolnické komunity, ze které vzešel tříměsíční cyklus
  workshopů s novináři, vývojáři, designéry a marketéry, vznikly tři funkční
  prototypy nástrojů, které mohou zpravodajství zatraktivnit a pozvednout jeho
  sledovanost. S jejich propagací směrem k novinářům pomůže NFNZ, spuštění
  aplikací do praxe je už však nyní na redakcích.
lang: cs
tags: inovace-zpravodajstvi
---
*„V Česko.Digital jsme od počátku věděli, že technologie mohou radikálním způsobem zlepšit přístup k informacím. Potvrdila to i [studie](https://www.nfnz.cz/studie-a-analyzy/soucasne-trendy-v-sireni-novinarskych-informaci/), se kterou za námi nadační fond přišel. Přestože jsme původně chtěli uspořádat hackathon, na radu expertů z komunity jsme se vrhli na ideační workshopy, abychom si tuto hypotézu ověřili s cílovými skupinami,“* popisuje průběh projektu jeho support koordinátor Jindřich Oukropec.

Podle výzkumu [Češi a zpravodajství](https://www.nfnz.cz/studie-a-analyzy/cesi-a-zpravodajstvi/), který provedl NFNZ před dvěma roky, nesledovala zpravodajství téměř celá třetina Čechů. [Letošní výsledky](https://www.nfnz.cz/studie-a-analyzy/bezmala-40-cechu-se-zpravodajstvi-vyhyba/) studie byly ještě o něco horší. Velmi znepokojivá čísla na to, že značná část respondentů jsou zároveň i voliči. Je tedy nasnadě si domyslet, že se tato část veřejnosti nechává ovlivňovat obsahem na sociálních sítích a dezinformačních webech.

Odpovědí na výsledky výzkumu byl cyklus osmi workshopů s novináři za účasti téměř stovky expertních dobrovolníků z Česko.Digital a široká debata o roli technologií ve zpravodajství, což se dosud v ČR nikomu jinému nepovedlo. 

*„Mladé generaci tradiční formy zpravodajství nic neříkají. Domnívat se, že s další generací se to změní, je ztráta času,“* říká Jiří Kučera, advokát a spoluzakladatel NFNZ, který stál u zrodu projektu. *„Lépe informovaný člověk se může kvalifikovaně rozhodovat u voleb,“* vysvětluje Kučera důvody, proč se NFNZ do projektu pustilo.

Výsledkem společné práce jsou návrhy prototypy tří inovačních konceptů pro redakce a jejich potenciální čtenáře: Témata pod Lupou, Chatbot Newsie a Audiozprávy. Zpětnou vazbu k našim řešením poskytli nejen klíčoví hráči na mediálním poli a šéfové zpravodajských platforem Google ČR, Seznam.cz, Deník N a Livesport, ale také kolegové z komunity Jakub Bican, Jiří Sekera a Martin Wenisch. Níže uvedené prototypy aplikací jsme vyvíjeli od června s redakcemi Drbna, ČtiDoma a Apel-Plzeň.

<br>

### Témata pod lupou

Koncept platformy Témat pod lupou odráží snahu zapojit čtenáře do tvorby zpravodajského obsahu v regionálních médiích, konkrétně do agenda-settingu (nastolování témat). Využívá interaktivní povahy webového prostředí, v jehož rámci sbírá podněty a témata od čtenářů. Redakce si pomocí jednoduchého rozhraní vytvoří formuláře pro sběr témat, a pomocí jediného skriptu jednoduše vloží banner či formulář na web. Sběr témat od čtenářů může zahrnovat i obsah v podobě fotek či videí.

Autoři konceptu se inspirovali crowdsourcingem témat běžným u některých zahraničních médií. Možnost zapojit se do tvorby zpravodajství dává čtenářům reálnou možnost změnit dění v jejich okolí a současně buduje důvěru v novináře a média. Nástroj byl [otestován](https://prazska.drbna.cz/zpravy/spolecnost/6359-obsah-webu-v-rukou-ctenaru-projekt-temata-pod-lupou-propoji-redakci-drbny-s-publikem.html) ve spolupráci s redakcí webu Drbna a v nejbližších týdnech bude pro zájemce připraven ke stáhnutí. 

<br>

### Chatbot Newsie

Pro další skupinu mladších nekonzumentů je charakteristické používání Internetu na denní bázi. Pro ně je určen nástroj s názvem *Newsie*, který jsme vyvíjeli s redakcí [Čtidoma](https://www.ctidoma.cz/). Pomocí chatbotu napojeného na konkrétní aplikaci dostane uživatel možnost vybrat si, jaké zprávy chce dostávat a v jakém rozsahu.

Newsie navíc vykazuje prvky gamingu, a tím může být pro lidi atraktivnější. Po přečtení zpráv si uživatel může udělat kvíz a sbírat body, které lze posléze vyměnit např. za předplatné a další zajímavé ceny od redakce. Aplikace by uživatelům dovolovala i sdílet výsledky kvízů a přečtené články na jejich profilech na sociálních sítích. Redakce s Newsie získá data o preferencích čtenářů a možnost interakce skrze zmíněné kvízy či ankety. Dvě třetiny oslovených novinářů by aplikaci s chatbotem Newsie uvítaly.

 <br>

### Audiozprávy

Řešení, jak bez velkých investic oslovit nový segment čtenářů skrze zvukové médium, jehož obliba stoupá. Část nekonzumentů médií totiž není tolik apatická vůči obsahu zpravodajství, jako spíše vůči jeho formě. Zkrátka nejsou zvyklí číst, nebo nechtějí koukat do displeje. Audiozprávy fungují jako personalizované rádio, které umí převádět psaný text do podoby mluveného slova a automaticky vytvářet tematické playlisty podle zájmů uživatele. Redakci přitom aplikace nepřidělává žádnou práci, protože se všechno děje automaticky.

 

Zpoplatnění aplikace je možné skrze jednorázové zpoplatnění celých článků, předplatné aplikace v základní či rozšířené verzi nebo skrze prodeje reklamního prostoru v podobě bannerů i audiospotů. Případně lze aplikaci využít jako akviziční nástroj – nabízet pouze perexy článků a uživatele přesměrovávat na web redakce.

Prototypy *Témata pod lupou* i Newsie si mohou redakce bezplatně stáhnout a zprovoznit dle návodů na GitHubu NFNZ. Návod na instalaci Audiozpráv, které jsou je ve vývoji, plánuje dobrovolnický tým doplnit do konce ledna 2022. 

**Máte-li zájem o více informací k projektu či jednotlivým nástrojům, prosíme kontaktujte NFNZ na [info@nfnz.cz](<>).**