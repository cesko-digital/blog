---
title: "Náročné, ale ne nemožné: Jak na produktový design a agilní řízení v nezisku?"
author: lukas.n
cover: https://data.cesko.digital/img/clanek-mastermind-jak-na-produktovy-design/cover.png
date: 2023-05-22-03-53
slug: jak-na-produktovy-design-a-agilni-rizeni-v-nezisku
description: Minulý Mastermind nám odhalil, kdo jsou product designer a agilní
  lead a jaké různé oborové metodiky využívají. Jak ovšem tyto role fungují ve
  specifickém prostředí neziskového sektoru? Jak postupovat, když nemáte
  efektivně nastavenou komunikaci nebo se neustále mění tým? I tomu se věnoval
  poslední českodigitální Mastermind, který se konal 23. 3. 2023 v pražských
  prostorách společnosti GEN. Pojďme se podívat na nejzajímavější postřehy a
  know-how, které k tématům sdíleli*y jeho účastníci*účastnice a lidé z praxe.
lang: cs
---
*Upozornění: Kompletní seznam účastníků*účastnic a jejich pozice, které v rámci článku citujeme, najdete na konci článku.*

# Nedaří se nám efektivně plánovat. Co s tím?

V tomto duchu se nesla první otázka Tomáše Volka. Zajímalo ho, jakým **způsobem motivovat tým a plánovat jednotlivé sprinty** při tvorbě produktu, jestliže nemá tým pevně stanovenou pracovní dobu a a nefunguje full-time.

Mezi nejzajímavější rady přítomných patří:

* jasné stanovení dne vypuštění produktu a průběžných deadlinů (Jirka Sekera dodává, že je důležité i vysvětlit, proč byly zvoleny konkrétní datumy a jak na sebe navazují)
* připomínka Kláry Scholleové, že je třeba zohlednit i prostředí vývoje (silně ovlivněné dobrovolností jeho účastníků*účastnic) a tomu přizpůsobit realističnost termínů a jejich splnitelnost
* zajímavá varianta od Honzy Jelínka, kdy necháte samotný tým, aby určil ideální termíny

# Neustále se nám protáčí tým. Jak na to?

Martina Hassmana zajímalo, **jak úspěšně pracovat na neziskových projektech, kde je**, vzhledem k dobrovolnické účasti jeho aktérů, **vysoká fluktuace členů týmu**, a jak omezit negativní dopady střídání.

Zde se většina účastníků*účastnic shoduje, že je důležitá především **řádná dokumentace a kvalitní onboarding** (= seznámení s týmem a projektem), během kterého je novým členům týmu vysvětleno, jak se do projektu zapojit. Jirka Sekera připomíná, že je možné onboarding provádět i asynchronně pomocí nahrávek.

Zajímavá je taktéž poznámka Honzy Jelínka, dle kterého je velmi důležitý i offboarding, kdy odcházející členové předají své dosavadní know-how o projektu nováčkům.

Podle Honzy Kotary je nutné zaměřit se i na motivaci dobrovolníků a srozumitelnost vize projektu. Taktéž zdůrazňuje důležitost analýzy stavu projektu – může ještě fungovat na dobrovolnické bázi, nebo už vyžaduje placené síly?

![](https://data.cesko.digital/img/clanek-mastermind-jak-na-produktovy-design/1.jpg)

# Efektivní komunikace. Co funguje?

Dalším z témat Mastermindu, které zaujalo Evu Helešicovou, bylo **nastavení efektivní komunikace a týmové kultury** v prostředí, které je zvyklé se setkávat převážně na dálku a spíše méně než více.

Většina se shodla, že **je důležité všechny nejasnosti mezi sebou komunikovat** a sdílet je s někým, ke komu má tým důvěru. Martin Hassman dodává, že z jeho zkušenosti se osvědčilo mít osobu koordinátora jako toho, s kým mohl tým řešit své problémy.

Jako **velmi efektivní nástroj pro zlepšení týmové komunikace označili\*y účastníci\*účastnice také retrospektivu**, během které se tým zaměří na to, co mohl v předchozím sprintu dělat lépe. Konkrétně Jirka Sekera doporučuje dělat retrospektivy ze začátku obecnější, ovšem s přibývajícími zkušenostmi by je více zpřesňoval pro lepší pokrytí témat a problémů v týmu.

# Pasti v nezisku. Jak jim předejít?

Řešilo se i téma fuckupů, které nadhodila Lujza Kotryová. Jedním z hlavních problémů, který několik účastníků*účastnic uvedlo, je **vynechání cílové skupiny a uživatelů z procesu testování**. Proto je po celou dobu testování nutné dbát na jejich zapojení a zohlednění požadavků v průběhu celého vývoje.

**Netřeba zapomínat i na ostatní zainteresované strany** (stakeholdery). A jak správně podotkl Honza Jelínek, existuje také rozdíl mezi člověkem, kterému je produkt určen, a subjektem, který jej financuje.

Martin Leskovjan taktéž připomněl zvýšenou **potřebu kontroly a opatrnosti ohledně efektivnosti dobrovolníka**. Může se totiž velmi lehce stát, že přijde o motivaci, vyhoří a celý průběh projektu tím bude ohrožen.

![](https://data.cesko.digital/img/clanek-mastermind-jak-na-produktovy-design/2.jpg)

# Agilní design. Je to vůbec možné?

Agilita. Ve vývoji věc, bez které nelze fungovat a která proniká i do dalších oborů. Lucii Zátorskou tedy zajímalo, zdali je možné agilní principy (sprinty, MVP, atd.) efektivně aplikovat i v designu a jak ho případně skloubit s vývojem.

Názory a rady k tomuto tématu jsou velmi různorodé. Podle Martina Hassmana je správné zahrnout do sprintu jak design, tak i samotný vývoj. Pokud dané fáze projektu neprobíhají současně, ale postupně (tzn. vývoj začne až po designu), pak se z agilního přístupu stává standardní waterfall.

V návaznosti na to vnímá Lujza úlohu designu především v definici jádra produktu, tudíž by se podle ní měl nacházet před vývojem. **Bez zmíněného jádra nemůže produkt ani vývoj plně fungovat.**

Je ovšem třeba, jak podotkla Klára Scholleová, **řešit každý projekt individuálně** – každý má jiné podmínky a požadavky na zapojené lidi. Designéři\*designérky by ale podle Markéty Rýcové neměli\*y být z procesu a od týmu vývoje úplně odstřižení*é, proto je dobré tomu zabránit (například možností spolupráce mezi designerskými a vývojářskými týmy).

# Neefektivní zpětná vazba. Jak to řešit?

Poslední probírané téma od Markéty Rýcové se týkalo nastavení **zpětné vazby v týmu a jeho inspirace**.

Jednou z nejlepších cest pro navození inspirace je **pořádat spolu mimopracovní události**, které utuží vzájemné vztahy a důvěru. Klára Scholleová doplňuje, že tyto rituály fungují především tam, kde ještě nejsou tolik ustálené. Honza Jelínek trefně podotkl, že nemusejí vznikat nutně ve fyzickém prostředí, můžou probíhat i ve virtuálním (např. prostředí Teams).

Často tyto vztahy a s nimi související důvěru nelze vybudovat „na sílu“ – je nutné je nechat vzniknout přirozeně. Dá se tomu ale trochu pomoct. Například Honza Jelínek doporučuje vybrat několik lidí, kteří se o budování vztahů v týmu budou průběžně, organicky starat. Naopak podle Terky Rybové je nejlepší vzít budování vztahů mimo pracovní prostředí a vyrazit ven, třeba na pivo.

![](https://data.cesko.digital/img/clanek-mastermind-jak-na-produktovy-design/3.jpg)

# Chceš i ty přispět?

Chceš se přiučit víc od mnoha dalších profíků? Nebo se naopak můžeš a chceš podělit o zkušenosti?

Podívej se na [Portál dobrovolníka](https://cesko.digital/portal-dobrovolnika), vyber si roli nebo konkrétní projekt, který ti sedne nejvíc, a [zaregistruj se do komunity](https://join.cesko.digital). Budeme se těšit!

Seznam účastníků*účastnic akce:

**\
Jan Kotara** (COO, Česko.Digital)

**Markéta Rýcov**á (Designerka, Státní správa)

**Tomáš Volek** (exScrum Master Hotové pokrmy pomáhají, komerční prostředí)

**Jirka Sekera** (Product Designer, freelancer)

**Martin Leskovjan** (Product Designer, komerční prostředí)

**Terka Rybová** (Event Lead, Česko.Digital)

**Romana Pokorná** (Program lead, Česko.Digital)

**Martin Hassman** (Product Owner, Movapp)   

**Míša Linková** (Project management, Revmaliga)

**Eva Helešicová** (Scrum Masterka v tandemu, Revma v klidu)

**Lujza Kotryová** (Designerka, Česko.Digital)

**Lucie Zatorská** (Scrum Masterka, Volební kalkulačka a EduDigital) 

**Lucie Smith** (Scrum Masterka, Revma v klidu) 

**Milli Bošková** (Designerka, Revma v klidu, Moudrá sovička)

**Klárka Scholleová** (Designerka, Místo ve škole a Volební kalkulačka)

**Hana Němcová** (Výzkum, Kogito)

*Editace: Terézia Palaščáková*

*Korektura: Silvie Mitlenerová*