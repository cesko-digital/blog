---
title: Na věku nezáleží – v komunitě pomáhají i talentovaní studenti. Co jim to
  přineslo?
author: lukas.n
cover: https://data.cesko.digital/img/clanek-na-veku-nezalezi/na-veku-nezalezi.png
date: 2023-07-10-02-03
slug: na-veku-nezalezi-v-komunite-pomahaji-i-talentovani-studenti
description: Už během studií se v naší komunitě úspěšně zapojují do projektů a
  pod vedením starších kolegů pomáhají měnit Česko k lepšímu. U tří z nich
  zjistíš, jak se zapojili a co jim spolupráce dala.
lang: cs
---
# Velké věci zvládneš i s menšími zkušenostmi

Studenti mají často méně zkušeností než pracující lidé a všechno se teprve učí. To ale není překážka nebo důvod k obavám. Do komunity se může zapojit kdokoliv s jakýmikoliv zkušenostmi nebo kdo se na daný úkol a roli cítí. Příkladem jsou právě Adam, Matyáš a Tomáš. Ti začali pomáhat v Česko.Digital už při střední škole. Vyzkoušeli si práci v týmu nebo naopak zjistili, jak funguje komunikace v takto velké organizaci. Proč se do Česko.Digital zapojili a jak je to obohatilo?

# Zbavil jsem se introvertních pocitů a naučil se lépe komunikovat

[Matyáš Bureš](https://www.linkedin.com/in/matyas-bures/) je momentálně čerstvým maturantem, který už při střední škole začal dělat grafiku na volné noze. Česko.Digital dlouho sledoval na sociálních sítích, dokud na [Portálu dobrovolníka](https://cesko.digital/dashboard) náhodně nenarazil na vypsanou roli pro projekt [Safezóna](https://www.safezona.cz/). Projekt je bezpečným místem pro mladé, kteří se trápí například rozchodem rodičů, zažívají šikanu nebo jsou často sami.

![]()

Matyáše zaměření projektu hodně oslovilo, protože si v době covidových opatření uvědomil, jak je pro něj toto téma aktuální. Rozhodl se pomoct a zároveň získat zkušenosti z práce v týmu. Teď už to jsou dva roky, co na projektu pomáhá s webem.

![]()

*„Dalo mi to validaci, že s tím, co umím, mám kam pokračovat. Ukázalo mi to také místa, kde se můžu zlepšit. Tohle člověk úplně nepozná, když dělá jenom svoje projekty. Já jsem předtím spíš designoval weby – s Česko.Digital jsem ale například začal víc pracovat s webovýma analytikama. Nejdůležitějším přínosem je představa, jak se v pracovním týmu pohybovat a jak s ním profesně komunikovat. To je věc, která mně, jako původnímu introvertovi, hodně pomohla.“*

# Dostal jsem se do zkušeného světa dospěláků

[Tomáš Kroupa](https://www.linkedin.com/in/tom%C3%A1%C5%A1-kroupa111/) je teď na vysoké škole. Do komunity se dostal menší oklikou přes projekt Volby pro mladé, který byl s Česko.Digital propojen. Seznámil se tam s pár lidmi a celá organizace jej hodně zaujala.

![]()

Začal tedy pomáhat jako dobrovolník s organizací vzdělávacích aktivit a moderováním webinářů v edu.digital, kde >č.d zastupoval z pozice administrátora.

*„Pro mě byl klíčový úplný začátek, kdy byl celkem šok přijít ze školního prostředí a hned absolvovat onboarding do takové velké organizace. Dostal jsem se najednou do toho jiného, dospělého světa – to byla pro mě super zkušenost.“*

# Strach se zeptat? To v Česko.Digital nehrozí

[Adam Koukola](https://www.linkedin.com/in/adam-koukola-78822a1a9/) je aktuálně ve třetím ročníku střední školy, na které studuje informační technologie. Překvapením je, že Česko.Digital objevil na LinkedInu.

![]()

*„Jako student jsem hlavně nechtěl závazek, ale naopak jsem hledal možnost, jak nasbírat nové zkušenosti a dělat něco, co má smysl.“* 

Adam měl už tehdy zkušenosti s grafikou a i když nebyly moc velké, věděl, že si je, jak sám říká, „vyprogresuje“ za pochodu.

Přihlásil se a prakticky okamžitě začal pomáhat s věcmi kolem samotného Česko.Digital – tvořil [Impact report](https://data.cesko.digital/vyrocni-zpravy/impact-report-2022.pdf), samolepky, pozvánky a připojil se k rebrandingu [edu.digital](https://www.youtube.com/@CeskoDigital/playlists?view=50&sort=dd&shelf_id=2).

![]()

Co mu zkušenost s Česko.Digital dala?

*„Zlepšení komunikace. A je tady strašně moc přátelská atmosféra. Baví mě, že lidi v komunitě jsou hodně pozitivní, a to mi dodává energii víc pracovat. Nemám také strach se na cokoliv zeptat.“*

## Zahoď pochybnosti a přidej se k Česko.Digital

Jsi student*ka a chceš nasbírat nové zkušenosti na smysluplných projektech? Projdi si příležitosti na [Portálu dobrovolníka](https://cesko.digital/dashboard), [připoj se do komunity](https://cesko.digital/join) a pojď s námi měnit Česko k lepšímu!



*Editorka: Terézia Palaščáková*

*Korektorka: Kateřina Sikorová*