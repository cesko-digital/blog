---
title: Úřednictvo sdělilo, co brzdí pokrok technologií. Co na to říkají experti
  na digitalizaci?
author: jindrich.oukropec
cover: https://data.cesko.digital/img/clanek-pruzkum-ocima-stakeholderu/cover.png
date: 2023-10-30-05-44
slug: pruzkum-ocima-stakeholderu
description: Proč Česká republika zaostává ve využívání digitálních technologií
  ve státní správě? Odpovědi naznačuje nedávný průzkum, do kterého se zapojilo
  přes 2000 úředníků a úřednic. Ve výsledcích najdeme chybějící kompetence,
  rozpočty, ale i nechuť pracovníků cokoliv změnit nebo nevyhovující
  legislativu. Co na na to říkají klíčové postavy české digitalizace?
lang: cs
---
Z ročního [průzkumu Česko.Digital](https://blog.cesko.digital/2023/09/pruzkum-statni-sprava-a-samosprava-bariery-digitalizace) vzešlo 7 největších problémů, které mají nejspíš vliv na využití technologií ve státní správě a samosprávě. Zeptali jsme se tří klíčových hráčů na poli digitálních technologií, co na ně říkají. Bariéry pokroku komentuje ředitel Digitální a informační agentury Martin Mesršmíd, vicepremiér pro digitalizaci Ivan Bartoš a strategická ředitelka Česko.Digital Veronika Quek.

# 7 potenciálně největších problémů

Na základě odpovědí od zaměstnanců státní správy a ročního mapování státní správy a samosprávy vzešlo z průzkumu Česko.Digital sedm největších problémů v otázce plného využití digitálních technologií: 

1. Státní správa a samospráva nevidí pro technologie místo ve své každodenní práci
2. Státní správa a samospráva nevidí návratnost investice do technologií
3. Státní správu a samosprávu brzdí nevhodná legislativa a politiky
4. Ve státní správě a samosprávě chybějí měkké dovednosti (viz [definice od MPSV](<https://www.mpsv.cz/documents/20142/372813/Mekke+kompetence+charakteristiky+urovni.pdf/c58edca3-7e01-743d-2ee0-767c7ea254ed#:~:text=M%C4%9Bkk%C3%A9%20kompetence%20jsou%20definov%C3%A1ny%20jako,s%20form%C3%A1ln%C3%AD%20kvalifikac%C3%AD%20jedince%20(nap%C5%99.>)) 
5. Ve státní správě a samosprávě vládne nedostatek důvěry jak navzájem, tak mezi jednotlivými resorty
6. Ve státní správě a samosprávě chybí otevřená komunikace a kultura zpětné vazby, což brání pokroku
7. Ve státní správě a samosprávě převládá krátkozraký přístup k implementaci technologií bez ohledu na reálné požadavky občana a úřadu

# Šéf Digitální a informační agentury

## Martin Mesršmíd

[dia.gov.cz](https://www.dia.gov.cz/)

> ![](https://data.cesko.digital/img/clanek-pruzkum-ocima-stakeholderu/martin-mesrsmid.jpg)

*„Jsem rád, že se podařilo zformulovat některé z velkých problémů, které brzdí efektivní využití technologií ve státní správě. Je zde značná shoda s tím, jak vnímáme situaci v DIA, a proto v DIA plánujeme přímou i nepřímou pomoc úřadům v těch nejproblematičtějších oblastech. Chtěli bychom také ovlivňovat státní správu tak, aby se podařilo odstranit některé hlubší příčiny neúspěchů v digitalizaci – např. nedostatek kvalitních odborníků způsobený jejich odlivem do soukromé sféry, která je dokáže lépe zaplatit, či nesoulad výše odměn a podstupovaných rizik a přemíru byrokracie, která úřady dusí,“* říká ředitel Digitální a informační agentury.

*„Naše zjištění potvrzují výsledky průzkumu také v oblasti kultury ve státní správě a přístupu k technologiím. Pro využití technologií tak, aby občan jasně pocítil jejich přínos, je potřeba kultura otevřené zpětné vazby, testování a agilní přístup, což nyní velmi chybí,“* doplňuje Martin Mesršmíd.

# Vicepremiér pro digitalizaci

## Ivan Bartoš

> ![](https://data.cesko.digital/img/clanek-pruzkum-ocima-stakeholderu/ivan-bartos.jpg)

*„Děkuji za vaši snahu posouvat státní správu v digitální oblasti a za snahu pomoci úředníkům v porozumění novým technologiím i jejich implementaci. Výsledky průzkumu jsou zajímavé, ale nejsou až tak překvapivé. Kromě všech zmíněných problémů tu existuje ještě jeden zásadní problém, o němž jsem mluvil už na jaře. Platy IT specialistů ve státní sféře. Aby stát dobře fungoval, musí v něm pracovat skvělí odborníci. Ale dokud budou platy ve státním sektoru o třetinu nižší než v komerční sféře, tak špičkové odborníky ani odbornice na IT pozice prostě nepřilákáme. Je třeba změnit platovou třídu pro IT specialisty a specialistky i jejich odměny u strategických projektů. Uvědomme si, že v Česku pracuje ve státním IT dvakrát až třikrát méně odborníků než v okolních státech,“* říká vicepremiér pro digitalizaci Ivan Bartoš.

*„Právě abychom uměli lépe definovat problémy, najít vhodná řešení a věděli, jak je implementovat, jsme založili Digitální a informační agenturu jako expertní centrum, které dokáže přinést zlepšení rychleji než dosavadní rozdrobené agendy mezi ministerstvy. Její pracovníci mají nejen příslušnou kvalifikaci, ale i zkušenost, aby byli schopni identifikovat hlavní faktory zamezující zavádění nových technologií. Dosavadní dodavatelské firmy totiž často zavádění nových technologií nejrůznějším způsobem blokují, aby nepřišly o svůj status. Jsem přesvědčen, že s přispěním DIA jsme schopni prolomit onen začarovaný kruh, kdy výsledný produkt neodpovídá očekávání, úřednice a úředníci jsou zklamaní, protože nedojde ke slibované úspoře času či práce, a v důsledku toho se pak u nich zvyšuje nedůvěra v nové technologie a neochota se dál vzdělávat,“* doplňuje Bartoš.

*„Naší snahou by ale zároveň mělo být nejen dodávat nové technologie a učit úředníky a úřednice novým digitálním dovednostem a znalostem těchto technologií, ale také flexibilitě, kreativnímu myšlení a komunikaci. Nikdo na úřadě by se neměl bát zeptat se svých kolegů na to, jak oni pracují s danými procesy, co jim usnadňuje práci a jak je to třeba na jiném resortu. Vnímám v tomto ohledu pozitivní posun a věřím, že si státní správa může vzájemně předávat řadu užitečných rad a dovedností,“* dodává.

# Strategická ředitelka Česko.Digital

## Veronika Quek

> ![](https://data.cesko.digital/img/clanek-pruzkum-ocima-stakeholderu/veronika-q.png)
>
>  *©️ Petr Machan (tiskovka Nadace OSF)*

*„Využití technologií ve veřejné sféře představuje čím dál naléhavější výzvu. Jde o složitý systémový problém, který vyžaduje hlubší analýzu vzájemných vztahů mezi různými částmi systému a analýzu zpětných vazeb, které mohou buď vyvažovat, nebo posilovat existující problémy. Nejde o jednoduchý úkol, ale naším cílem je jej řešit,“* popisuje současný stav strategická ředitelka Česko.Digital Veronika Quek.

*„Koordinované úsilí a spolupráce jsou stěžejní prvky. Nevyhnutelně musíme mít všichni společnou vizi a metriky, protože v současnosti existuje mnoho různých interpretací a měření úspěchu. Bez jasné definice úspěchu dochází k rozmanitosti strategií a cílů různých orgánů, což vede k neefektivním investicím a nevhodným řešením. Je tedy klíčové, abychom stanovili jasnou cestu a pracovali na společných cílech – tak nejspíše dosáhneme pozitivních výsledků,“* říká Veronika Quek.

*„V reakci na dnešní situaci je klíčovým faktorem spolupráce a vytvoření společné vize. Snažíme se všechny přivést k jednomu stolu. Cesta k efektivnímu využití technologií ve veřejné sféře je náročná, ale jsme odhodlaní tuto výzvu přijmout a hledat inovativní řešení pro budoucnost,“* doplňuje.

# Další výzkumy

Povědomí a postoje uživatelů k digitálním produktům ve státní sféře, jako je Portál občana, Portál veřejné správy, Datová schránka, Identita občana a Mobilní klíč, zkoumali letos na jaře [Galina Avanesjan a David Lustig](https://docs.google.com/presentation/d/1L8UhoFnh_RePgyebLqVneJFH6opHdVqW/edit#slide=id.p1).

Institut pro demokracii a ekonomickou analýzu minulý rok [zkoumal](https://idea.cerge-ei.cz/files/IDEA_Studie_2_2022_Statni_zamestnanci_a_urednici/IDEA_Studie_2_2022_Statni_zamestnanci_a_urednici.html#p=1) státní zaměstnance a úředníky pohledem jejich výkonu práce.

Data o využívání internetu při kontaktu se státní správou v ČR přinesl [Český statistický úřad](https://www.statistikaamy.cz/2021/03/23/presune-pandemie-verejnou-spravu-do-digitalni-sfery) v roce 2020.

Motivace a přístup státních úředníků k řešení úkolů ve veřejné správě bylo téma [diplomové práce](https://dspace.cuni.cz/bitstream/handle/20.500.11956/118459/120360411.pdf?sequence=1&isAllowed=y) Lenky Kozelkové na Institutu sociologických studií Univerzity Karlovy.

# Pomozte zatočit s bariérami a zapojte se do komunity

Také vám to není jedno? Přiložte ruku k dílu: [](https://cesko.digital/opportunities/recHkUMA18afnXoT4)<https://cesko.digital/opportunities>

*[](https://cesko.digital/opportunities)Korektura: Silvie Mitlenerová*